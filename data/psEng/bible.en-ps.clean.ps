په شروع کښې ، چې کله خُدائ پاک ټول جهان پېدا کړو ،
زمکه خالى وه اؤ هيڅ په کښې نۀ وُو . سمندر هر څۀ ګېر کړى وُو . اؤ هر څيز په توره تيارۀ کښې پټ وو اؤ د خُدائ پاک رُوح په اوبو حرکت کولو .
بيا خُدائ پاک حُکم وکړو چې ، ” رڼا دې شى “ نو رڼا شوه .
خُدائ پاک په دې ليدو خوشحاله وو . بيا هغۀ رڼا د تيارې نه جُدا کړه ،
اؤ په رڼا يې ” ورځ “ نُوم کېښودو اؤ په تيارۀ يې ” شپه “ . شپه تېره شوه . اؤ سحر شو . دا وړومبۍ ورځ وه .
بيا خُدائ پاک حُکم وکړو چې ، ” د پاسنو او لاندينو اوبو تر مينځه دې فضا جوړه شى . “
نو هم داسې وشول . نو خُدائ پاک فضا جوړه کړه چې لاندې اوبۀ د پاس اوبو نه جُدا وى .
هغۀ په دې چت ” آسمان “ نُوم کېښودو . شپه تېره شوه . اؤ سحر شو . دا دويمه ورځ وه .
بيا خُدائ پاک حُکم وکړو ، ” د آسمان لاندې اوبۀ دې په يو ځائ راغونډې شى ، نو وچه به راښکاره شى . “ نو هم داسې وشول .
هغۀ په وچه ” زمکه “ نُوم کېښودو اؤ په يو ځائ راغونډو شوو اوبو يې ” سمندر “ نُوم کېښودو . اؤ خُدائ پاک د دې ليدو سره خوشحاله وو .
بيا هغۀ حُکم وکړو ، ” زمکه دې هر قِسم بُوټى رازرغُون کړى ، هغه ټول بُوټى چې غله اؤ مېوه به کوى . “ نو هم داسې وشول .
نو زمکې هغه هر قِسم بُوټى زرغُون کړل کُوم چې غله اؤ مېوه کوى اؤ خُدائ پاک د دې ليدو سره خوشحاله وو .
شپه تېره شوه . اؤ سحر شو . دا دريمه ورځ وه .
بيا خُدائ پاک حُکم وکړو ، ” ځلېدُونکى څيزُونه دې په آسمان کښې راښکاره شى چې ورځ د شپې نه جُدا کړى اؤ چې د ورځو ، مياشتو اؤ د کالونو نښې شى ،
دا به په آسمان کښې زمکې ته ځلېږى . “ نو هم داسې وشول .
نو خُدائ پاک هغه دوه غټ ځلېدُونکى څيزُونه جوړ کړل ، نمر به د ورځې ځلېږى اؤ سپوږمۍ به د شپې ځلېږى ، هغۀ ستورى هم پېدا کړل .
هغۀ دا ځلېدُونکى څيزُونه په آسمان کښې مُقرر کړل چې زمکې له رڼا ورکوى ،
چې په ورځ اؤ شپه باندې اِختيار ولرى اؤ رڼا د تيارې نه جُدا کړى . اؤ خُدائ پاک د دې ليدو سره خوشحاله وو .
شپه تېره شوه . اؤ سحر شو . دا څلورمه ورځ وه .
بيا خُدائ پاک حُکم وکړو ، ” سمندر دې د ډېر قِسم ساه اخستُونکى څيزُونو نه ډک شى اؤ هوا دې د مارغانو نه ډکه شى . “
نو خُدائ پاک غټې سمندرى بلاګانې پېدا کړې ، هر قِسم ساه لرُونکى څيزُونه چې په اوبو کښې اوسېږى اؤ هر قِسم مارغان يې پېدا کړل . اؤ خُدائ پاک د دې ليدو سره خوشحاله وو .
اؤ خُدائ پاک برکت ورکړو اؤ د اوبو مخلُوق ته يې ووئيل چې ډېر شئ اؤ سمندر ډک کړئ اؤ مارغانو ته يې ووئيل چې زيات شئ .
شپه تېره شوه اؤ سحر شو . دا پينځمه ورځ وه .
بيا خُدائ پاک حُکم وکړو ، ” زمکه دې هر قِسم څاروى اؤ ځنګلى ، واړۀ اؤ غټ ځناور پېدا کړى . “ نو هم داسې وشول .
نو خُدائ پاک دا ټول ځناور پېدا کړل اؤ هغه د دې ليدو سره خوشحاله وو .
بيا خُدائ پاک ووئيل ، ” مُونږ به اوس بنيادم جوړ کړُو ، اؤ هغوئ به د خپل صورت په شان جوړ کړُو . هغوئ به په کبانو ، مارغانو اؤ په ټولو ځناورو ، څاروو اؤ ځنګلى ، وړو اؤ غټو ځناورو باندې اِختيار لرى . “
نو خُدائ پاک بنيادم پېدا کړل اؤ د خپل صورت په شان يې جوړ کړل . هغوئ يې نر اؤ ښځه پېدا کړل ،
برکت يې ورکړو اؤ وې وئيل ، ” ډېر بچى پېدا کړئ ، نو ستاسو اولاد به په ټوله دُنيا کښې اوسېږى اؤ زمکه به د هغوئ په لاس کښې وى . زۀ تاسو له په کبانو ، مارغانو اؤ په ټولو ځناورو باندې اِختيار درکوم .
ما تاسو له د خوراک د پاره هر قِسم غله اؤ هر قِسم مېوې پېدا کړې دى ،
خو ټولو ځنګلى ځناورو اؤ ټولو مارغانو له ما د خوراک د پاره واښۀ اؤ شنۀ بُوټى پېدا کړې دى . “ نو هم داسې وشول .
خُدائ پاک دا ټول څيزُونه وکتل اؤ هغه ډېر خوشحاله وو . شپه تېره شوه . اؤ سحر شو . دا شپږمه ورځ وه .
نو داسې د ټول جهان جوړېدل پُوره شُو .
اؤ په اوومه ورځ خُدائ پاک پېدايښت پُوره کړو اؤ کار يې بس کړو .
هغۀ اوومې ورځې له برکت ورکړو اؤ مُقدسه يې وګرځوله ، ځکه چې هغۀ په اوومه ورځ پېدايښت پُوره کړو اؤ کار يې بس کړو .
اؤ داسې ټول جهان پېدا شو . چې مالِک خُدائ ، خُدائ پاک ټول جهان جوړ کړو ،
په زمکه هيڅ قِسم بُوټے نۀ وو اؤ هيڅ تُخم زرغُون شوے نۀ وو ، ځکه چې هغۀ باران نۀ وو ورولے اؤ د زمکې د کروَندې هم څوک نۀ وُو .
خو اوبۀ به د زمکې نه راوتلې اؤ زمکه به يې اوبۀ کوله .
بيا مالِک خُدائ ، خُدائ پاک د زمکې نه څۀ خاوره واخستله اؤ آدم يې ترې نه جوړ کړو . خُدائ پاک د هغۀ په سپېږمو کښې د ژوند ساه پُو کړه اؤ آدم ژوندے شو .
بيا مالِک خُدائ ، خُدائ پاک په عدن کښې يو باغ وکَرلو اؤ هغه پېدا کړے آدم يې په کښې مُقرر کړو .
هغۀ هلته د هر قِسم ښائسته اؤ ښو مېوو ونې وکَرلې . هغۀ د باغ په مېنځ کښې ژوند ورکوُونکى ونه اؤ د ښۀ اؤ بد پوهه ورکوُونکى ونه ولګوله .
په عدن کښې يو درياب به باغ اوبۀ کولو ، د عدن بل طرف ته دا په څلورو سيندُونو کښې تقسيم شوے وو .
د وړومبى سيند نُوم فيسون دے ، دا د حوېلۍ ټول وطن نه تېرېږى .
( سُوچه سره زر ، خوشبودار عطر اؤ قيمتى کاڼى دلته ملاوېږى . )
د دويم سيند نُوم جيحون دے ، دا د کُوش ټول وطن نه تېرېږى ،
دريم سيند دجله دے ، چې د اسُور نَمرخاتۀ طرف نه تېرېږى اؤ څلورم د فرات سيند دے .
مالِک خُدائ ، خُدائ پاک آدم د عدن باغ کښې مُقرر کړو چې په باغ کښې کَرل رېبل کوى اؤ ساتنه يې کوى .
مالِک خُدائ ، خُدائ پاک هغۀ ته حُکم وکړو ، ” تۀ د باغ د هرې ونې مېوه خوړے شې ،
خو د هغې ونې نه بغېر کُومه چې د ښۀ اؤ بد د پېژندګلو پوهه ورکوى . چې هيڅ کله د هغې ونې مېوه ونۀ خورې ، کۀ تا وخوړه ، نو په هغه ورځ به مړ شې . “
بيا مالِک خُدائ ، خُدائ پاک ووئيل ، ” د آدم د پاره يواځې اوسېدل ښۀ نۀ دى . زۀ به د هغۀ د پاره يوه ښۀ ملګرى جوړه کړم چې د هغۀ مدد به کوى . “
نو هغۀ د زمکې نه څۀ خاوره واخستله اؤ ټول ځناور اؤ مارغان يې ترې نه جوړ کړل . هغه يې بيا آدم له راوستل چې وګورى چې څۀ نومُونه ورباندې ږدى ، اؤ آدم چې په هر ژوندى څيز څۀ نُوم کېښودو هم هغه يې نُوم شو .
نو آدم په ټولو مارغانو اؤ ځناورو نومُونه کېښودل ، خو د آدم د پاره يوه ښۀ ملګرى نۀ وه پيدا شوى چې د هغۀ مدد وکړى .
بيا مالِک خُدائ ، خُدائ پاک په آدم درُوند خوب راوستلو اؤ چې آدم اُودۀ شو ، نو هغۀ د آدم نه يوه پوښتۍ راوويسته اؤ هغه ځائ يې ورله په غوښه ډک کړو .
بيا مالِک خُدائ ، خُدائ پاک د آدم د پوښتۍ نه يوه ښځه پېدا کړه اؤ هغۀ له يې راوستله .
نو آدم ووئيل ، ” واه ، دا هم زما په شان ده . اؤ زما په شان وجُود لرى . د دې نُوم ” ښځه “ دے ، ځکه چې دا د بنيادم نه راويستلے شوې ده . “
نو هم دا وجه ده چې سړے خپل مور اؤ پلار پرېږدى اؤ د ښځې سره يو ځائ وى اؤ دواړه يو بدن شى .
سړے اؤ ښځه دواړه بربنډ وُو ، خو د يو بل نه يې پړده نۀ کوله .
مالِک خُدائ ، خُدائ پاک چې څومره ځناور پېدا کړى وُو مار په کښې د ټولو نه چالاک وو . مار د ښځې نه تپوس وکړو ، ” دا رښتيا دى څۀ چې تاسو ته خُدائ پاک وئيلى دى چې د باغ د هرې يوې ونې مېوه مۀ خورئ ؟ “
ښځې جواب ورکړو ، ” مُونږ ته په باغ کښې د هرې ونې نه د مېوې خوړلو اِجازت شته ،
خو بغېر د هغه ونې نه چې د باغ په مېنځ کښې ده . خُدائ پاک مُونږ ته وئيلى دى چې د هغې ونې مېوه ونۀ خورئ اؤ نۀ چې لاس وروړئ ، کۀ لاس مو وروړو ، نو تاسو به مړۀ شئ . “
مار جواب ورکړو ، ” دا دروغ دى ، تاسو به نۀ مرئ .
خُدائ پاک دا ځکه وئيلى دى ، چې هغۀ ته پته ده کۀ تاسو د دې مېوه وخوړه نو ستاسو سترګې به وغړېږى ، د خُدائ پاک په شان به شئ اؤ په ښۀ اؤ بد به پوهه شئ . “
چې ښځې ونه وليده نو په زړۀ کښې يې راغلل چې دا ونه دومره ښُکلې ده ، مېوه به يې څومره خوَږه وى اؤ څومره مزه به وکړى چې هوښيار شُو . نو لږه مېوه يې ترې وشُوکوله اؤ وې خوړله . بيا يې هلته لږه ترې نه خاوند له هم ورکړه اؤ هغۀ هم وخوړله .
چې دا يې څنګه وخوړه ، نو د دوئ سترګې وغړېدلې اؤ پته ورته ولګېده چې دوئ خو بربنډ دى ، نو دوئ د اينځر پاڼې وګنډلې اؤ ځانُونه يې پرې پټ کړل .
د ماښامى په نرئ نرئ هوا کښې دوئ د مالِک خُدائ ، خُدائ پاک د تلو آواز واؤرېدو ، نو دوئ په ونو کښې پټ شول .
خو مالِک خُدائ ، خُدائ پاک آدم له آواز ورکړو ، ” تۀ چرته يې ؟ “
هغۀ ورته ووئيل ، ” ما په باغ کښې ستا د تلو آواز واؤرېدو ، زۀ ويرېدم اؤ ستا نه پټ شوم ، ځکه چې بربنډ وم . “
نو خُدائ پاک ترې تپوس وکړو ، ” تا ته چا ووئيل چې تۀ بربنډ يې ؟ تا هغه مېوه وخوړه څۀ چې د کُومې نه ما منع کړے وې ؟ “
آدم جواب ورکړو ، ” کُومه ښځه چې تا زما سره کړې ده هغې ما له هغه مېوه راکړه ، نو ما وخوړه . “
نو مالِک خُدائ ، خُدائ پاک د ښځې نه تپوس وکړو ، ” تا ولې داسې وکړل ؟ “ هغې ورته ووئيل ، ” زۀ خو مار دهوکه کړم اؤ ما وخوړله . “
بيا مالِک خُدائ ، خُدائ پاک مار ته ووئيل ، ” د دې کار په وجه ستا به دا سزا وى ، په ټولو ځناورو کښې به صِرف تۀ لعنتى شې : د اوس نه به په خېټه تلل کوې اؤ چې تر څو ژوندے يې خاورې به خورې .
زۀ به ستا اؤ د ښځې په مېنځ کښې دُښمنى پېدا کړم ، د هغې اؤ ستا اولاد به همېشه دُښمنان وى . هغه به ستا سر چخڼى کوى اؤ تۀ به هغه په پُونده چيچې . “
اؤ هغۀ ښځې ته ووئيل ، ” زۀ به ستا د اُميدوارۍ تکليف اؤ د ماشُوم د زېږېدو درد زيات کړم . خو د دې باوجُود ، ستا شوق به خپل خاوند ته وى اؤ هغه به په تا اِختيار لرى . “
اؤ هغۀ آدم ته ووئيل ، ” تا د ښځې خبره ومنله اؤ هغه مېوه دې وخوړه چې د کُومې نه ما منع کړے وې . ستا د عمل په وجه زمکه لعنتى شوه . د خپل خوراک د پاره ته به ټول عُمر په دې زمکه کښې سخته خوارى کوې .
دا به آزغى اؤ مرکُونډۍ زرغُونوى اؤ تۀ به ځنګلى بُوټى خورې .
سخت محنت به کوې ، خولې به درنه بهېږى اؤ ډوډۍ به خورې ، تر دې چې د خاورو سره خاورې شې چې د څۀ نه جوړ شوے يې . تۀ د خاورې نه جوړ وې اؤ بيا به خاورو له ورځې . “
آدم په خپله ښځه حوا نُوم کېښودو ، ځکه چې هغه د ټولو بنيادمو مور وه .
نو مالِک خُدائ د آدم اؤ د هغۀ د ښځې د پاره د ځناورو د څرمنې نه جامې جوړې کړې اؤ ور وايې غوستې .
بيا مالِک خُدائ ، خُدائ پاک ووئيل ، ” بنيادم زمُونږ په شان شوے دے اؤ د ښۀ اؤ بد پوهه لرى . هسې نه چې خپل لاس اُوږد کړى اؤ د ژوند ورکوُونکى ونې نه هم مېوه وخورى ، نو همېشه به ژوندے پاتې شى . “
نو مالِک خُدائ ، خُدائ پاک هغه د عدن باغ نه وشړلو اؤ د هغه زمکې کَرلو رېبلو ته يې ولېږلو چې د کُومې د خاورې نه جوړ وو .
آدم يې بهر کړو اؤ د باغ نَمرخاتۀ طرف ته يې د وزرو والا مخلُوق اؤ يوه اور لرُونکې تُوره ودروله چې هر طرف ته به تاوېده ، چې د ژوند د ونې د لارې حِفاظت وکړى .
بيا آدم د حوا سره څملاستو ، نو هغه اُميدواره شوه . اؤ يو زوئ يې وشو اؤ وې وئيل ، ” مالِک خُدائ زما مدد وکړو اؤ زما زوئ يې وشو . “ نو هغې پرې قائِن نُوم کېښودو .
وروستو يې بيا يو بل زوئ ، هابيل وشو . هابيل شپُون شو ، خو قائِن زميدار وو .
څۀ موده پس ، قائِن د خپل فصل څۀ حِصه راوړه اؤ د مالِک خُدائ په حضُور کښې يې پېش کړه .
بيا هابيل د خپلو ګډو وړومبے ګډُورے راوستو اؤ حلال يې کړو اؤ د ټولو نه ښۀ اندامُونه يې د مالِک خُدائ په حضُور کښې پېش کړل . مالِک خُدائ د هابيل نه رضا شو اؤ د هغۀ قُربانى يې خوښه شوه ،
خو قائِن اؤ د هغۀ قُربانى يې نامنظُوره کړه . قائِن د غُصې نه تک سُور شو اؤ تندے يې تريو کړو .
بيا مالِک خُدائ قائِن ته ووئيل ، ” تۀ ولې دومره غُصه يې ؟ تا ولې تندے دومره تريو کړے دے ؟
کۀ تا ښۀ کړى وے ، نو تۀ به مُسکے وې ، خو تا بد کړى دى ، نو ګُناه په تا حمله کولو ته تياره ده . دا په تا حُکم چلول غواړى ، خو تۀ پرې خامخا غالِب شه . “
بيا قائِن خپل ورور هابيل ته ووئيل ، ” ځه چې بهر پټو ته لاړ شُو . “ کله چې دوئ په پټو کښې وُو ، قائِن په خپل ورور حمله وکړه اؤ وې وژلو .
مالِک خُدائ د قائِن نه تپوس وکړو ، ” ستا ورور هابيل چرته دے ؟ “ هغۀ جواب ورکړو ، ” ما ته پته نشته ، ولې د ورور خيال ساتل زما کار دے څۀ ؟ “
بيا مالِک خُدائ هغۀ ته ووئيل ، ” تا ولې دا ظلم کړے دے ؟ ستا د ورور وينه د زمکې نه ما ته داسې چغې وهى ، لکه چې څوک بدل اخستل غواړى .
په تا دې لعنت وى . اؤ د زمکې کَرل رېبل دې په تا نور بند وى ځکه چې تا خپل ورور ووژلو اؤ د هغۀ وينه دې په زمکه باندې توئ کړه .
کله چې تۀ يوې کوې ، نو زمکه به هيڅ پېداوار نۀ درکوى ، تۀ به بې ‌ کوره يې اؤ په زمکه به يو ځائ بل ځائ ګرځې . “
نو قائِن مالِک خُدائ ته ووئيل ، ” دا سزا زما د برداشت نه بهر ده .
تۀ ما د زمکې نه وباسې اؤ زۀ به ستا د مخ نه پناه شم ، زۀ به بې ‌ کوره يم اؤ په زمکه به يو ځائ بل ځائ ګرځم ، کۀ څوک مې وګورى نو ما به ووژنى . “
خو مالِک خُدائ جواب ورکړو ، ” داسې نۀ ده ، کۀ څوک تا ووژنى ، نو اووۀ کسان به په بدل کښې وژلے شى . “ نو مالِک خُدائ په قائِن يوه نښه ولګوله چې خلقو ته پته وى چې څوک يې ګورى نو نۀ به يې وژنى .
نو قائِن د مالِک خُدائ د حضُور نه لرې لاړو اؤ د عدن نَمرخاتۀ طرف ته په يوه علاقه کښې اوسېدو چې نُوم يې ” مُسافر “ وو .
قائِن د خپلې ښځې سره څملاستو اؤ يو زوئ يې وشو اؤ حنوک نُوم يې پرې کېښودو . بيا قائِن يو ښار جوړ کړو اؤ په دې ښار يې هم ” حنوک “ نُوم کېښودو .
د حنوک نه عيراد پېدا شو ، هغه د محويااېل پلار وو اؤ د محويااېل زوئ متوسااېل پيدا شو ، چې هغه د لمک پلار وو .
د لمک دوه ښځې يوه عده اؤ بله ضِله وه .
د عده نه يابل پېدا شو ، چې د هغو خلقو پلار وو چې څاروى ساتى اؤ په خېمو کښې اوسېږى .
د هغۀ ورور يوبل وو ، هغه د هغو ټولو موسيقارانو پلار وو چې رباب اؤ شپېلۍ غږوى .
د ضِله نه توبلقائِن پېدا شو ، چې هغۀ به د پيتلو اؤ اوسپنې نه هر قِسم آوزار جوړول . د توبلقائِن خور نعمه وه .
لمک خپلو ښځو ته ووئيل ، ” عدې اؤ ضِلې ، زما خبره واورئ : ما يو ځلمے وژلے دے ځکه چې هغۀ زۀ وهلے وم .
کۀ د قائِن د وژلو په بدل کښې اووۀ کسان وژلے شى ، نو زما د وژلو په بدل کښې به اووۀ اؤيا کسان ووژلے شى . “
د آدم اؤ حوا يو بل زوئ وشو . هغې ووئيل ، ” خُدائ پاک د هابيل په ځائ ما له يو زوئ راکړے دے ، هغه هابيل کُوم چې قائِن وژلے وو . “ نو په هغۀ يې شيث نُوم کېښودو .
د شيث يو زوئ وشو چې په هغۀ يې انوش نُوم کېښودو . نو د دې نه پس خلقو د مالِک خُدائ نُوم په عِبادت کښې اخستل شروع کړل .
دا د آدم د اولاد نسب ‌ نامه ده . کله چې خُدائ پاک بنيادم پېدا کړو ، هغه يې د ځان په شان پېدا کړو .
هغوئ يې نر اؤ ښځه پېدا کړل ، بختور يې کړل اؤ ” بنيادم “ نُوم يې پرې کېښودو .
کله چې آدم د يو سل دېرشو کالو وو ، نو د هغۀ يو زوئ وشو چې د هغۀ په شان وو اؤ شيث نُوم يې پرې کېښودو .
د دې نه پس آدم اتۀ سوه کاله نور ژوندے وو . د هغۀ نور بچى هم پېدا شول
اؤ د نهۀ سوه دېرشو کالو په عُمر کښې په حق ورسېدو .
کله چې شيث د يو سل پينځو کالو وو ، د هغۀ زوئ انوش پېدا شو ،
هغه نور اتۀ سوه اووۀ کاله ژوندے وو . د هغۀ نور بچى هم پېدا شول ،
اؤ د نهۀ سوه دولسو کالو په عُمر کښې په حق ورسېدو .
کله چې انوش د لس کم سلو کالو وو ، د هغۀ زوئ قېنان وشو ،
اؤ هغه نور اتۀ سوه پينځلس کاله ژوندے وو . د هغۀ نور بچى هم پېدا شول
اؤ د نهۀ سوه پينځۀ کالو په عُمر کښې په حق ورسېدو .
کله چې قېنان د اؤيا کالو وو ، د هغۀ يو زوئ محلل ‌ اېل پېدا شو ،
اؤ قېنان نور اتۀ سوه څلوېښت کاله ژوندے وو . د هغۀ نور بچى هم پېدا شول
اؤ د نهۀ سوه لسو کالو په عُمر کښې په حق ورسېدو .
محلل ‌ اېل د پينځو شپېتو کالو وو ، چې د هغۀ زوئ يارد پېدا شو ،
اؤ هغه نور اتۀ سوه دېرش کاله ژوندے وو . د هغۀ نور بچى هم پېدا شول
اؤ د پينځۀ ‌ کم نهۀ سوه کالو په عُمر کښې په حق ورسېدو .
چې کله يارد د يو سل دوه شپېتو کالو وو ، د هغۀ زوئ حنوک وشو ،
اؤ بيا نور اتۀ سوه کاله ژوندے وو . د هغۀ نور بچى هم پېدا شول
اؤ د نهۀ سوه دوه شپېتو کالو په عُمر کښې په حق ورسېدو .
کله چې حنوک د پينځو شپېتو کالو وو ، د هغۀ زوئ مِتهوشله پېدا شو .
د دې نه پس ، حنوک درې سوه کاله د خُدائ پاک په ملګرتيا کښې ژوندے وو اؤ نور بچى يې هم پېدا شول .
د هغۀ ټول عُمر درې سوه پينځۀ ‌ شپېتۀ کاله وو .
حنوک خپل ژوند د خُدائ پاک په ملګرتيا کښې تېر کړو اؤ د هغې نه پس خلقو ونۀ ليدو ، ځکه چې خُدائ پاک خپل ځان ته وبللو .
کله چې مِتهوشله د يو سل اووۀ اتيا کالو وو ، د هغۀ زوئ لمک پېدا شو ،
اؤ هغه نور اووۀ سوه دوه اتيا کاله ژوندے وو ، د هغۀ نور بچى هم پېدا شول
اؤ د نهۀ سوه نهۀ شپېتو کالو په عُمر کښې په حق ورسېدو .
کله چې لمک د يو سل دوه اتيا کالو وو ، د هغۀ يو زوئ وشو ،
لمک ووئيل ، ” دا ماشُوم به مُونږ له د مالِک خُدائ لعنتى کړے شوې زمکې د سختې خوارۍ نه آرام راکړى “ ، نو د هغۀ نُوم يې نُوح کېښودو .
لمک نور پينځۀ ‌ کم شپږ سوه کاله ژوندے وو . د هغۀ نور بچى هم پېدا شول
اؤ د اووۀ سوو اووۀ اؤياؤ کالو په عُمر کښې په حق ورسېدو .
د پينځو سوو کالو عُمر نه پس د نُوح درې زامن وشول ، شيم ، حام اؤ يافت د دوئ نومُونه وُو .
کله چې بنيادم په ټوله دُنيا کښې خوارۀ شول ، نو د دوئ لُوڼه پېدا کېدې ،
نو څۀ آسمانى مخلُوق دا ښائسته پېغلې ولېدې ، د خوښې پېغلې يې ترې بوتلې اؤ ښځې يې کړې .
بيا مالِک خُدائ ووئيل ، ” زۀ به بنيادم نۀ پرېږدم چې هغوئ دې همېشه د پاره ژوندى وى ، دا فانى مخلُوق دے . د نن نه پس به دوئ د شپږ شلو کالو نه زيات ژوندى نۀ وى . “
په هغه ورځو کښې اؤ هم داسې وروستو ، په زمکه دېوان وُو چې هغوئ د بنيادمو د ښځو اؤ د آسمانى مخلُوق بچى وُو . هغوئ د هغه وخت تکړه اؤ مشهُور خلق وُو .
چې کله مالِک خُدائ وکتل چې هر يو کس په دُنيا کښې بد عمله وو اؤ هر وخت د دوئ خيالونه بد وُو ،
نو هغه په خپلو کړو پښېمانه شو چې دوئ يې پېدا کړل اؤ په زمکه يې آباد کړل . هغه ډېر پښېمانه وو
نو هغۀ ووئيل ، ” زۀ به دا خلق چې ما پېدا کړى دى د زمکې د مخ نه لرې کړم اؤ ورسره ځناور اؤ مارغان هم ، ځکه چې زۀ ډېر پښېمانه يم چې ما دوئ پېدا کړل . “
خو مالِک خُدائ د نُوح نه رضا وو .
دا د نُوح قيصه ده . د هغۀ درې زامن وُو ، شيم ، حام اؤ يافت . نُوح هيڅ غلطى نۀ وه کړې اؤ د خُدائ پاک په ټول مخلُوق کښې هغه يکى يو نېک او صادق سړے وو . هغۀ د خُدائ پاک سره ملګرتيا لرله ،
خو نور ټول خلق د خُدائ پاک د سيدها لارې نه لرى وُو اؤ هر طرف ته زور او ظلم وو .
خُدائ پاک چې دُنيا وکتله نو د خلقو د بد عملۍ نه ډکه وه ، ځکه چې خلق د سيدها لارې نه لرې وُو .
خُدائ پاک نُوح ته ووئيل ، ” ما د ټولو بنيادمو د ختمولو فېصله کړې ده . زۀ به دوئ ټول تباه کړم ، ځکه چې دُنيا د دوئ د بد عملۍ نه ډکه ده .
د ځان د پاره د ښۀ لرګى نه يوه لويه کشتۍ جوړه کړه ، کوټې په کښې جوړې کړه اؤ دننه اؤ بهر يې په تارکولو لېوه کړه .
دا کشتۍ يو سل پينځۀ څلوېښت ګزه اُوږده ، څليريشت ګزه پلنه اؤ څوارلس ګزه اُوچته جوړه کړه .
کشتۍ له چت هم جوړ کړه اؤ چت يې د سر نه اوولس اِنچې په ترڅ جوړ کړه . دا درې چتيزه جوړه کړه اؤ يو طرف ته دروازه هم په کښې پرېږده .
ګوره ! زۀ به يو سېلاب راولم چې په زمکه ټول مخلُوق تباه شى . هر ساه لرُونکے څيز به مړ شى ،
خو زۀ تا سره تړون کوم ، د خپلې ښځې سره کشتۍ ته وخېژه ، خپل زامن اؤ د هغوئ ښځې هم وخېژوه .
د هر قِسم ځناورو اؤ مارغانو نه يو نر اؤ يوه ښځه هم کشتۍ ته وخېژوه ، چې د دوئ نسل باقى پاتې شى .
د ځان اؤ دوئ د پاره هر قِسم خوراک راجمع کړه ، “
نو نُوح هم هغه شان وکړل چې څنګه خُدائ پاک حُکم ورکړے وو .
بيا مالِک خُدائ نُوح ته ووئيل ، ” د خپل ټول بال بچ سره کشتۍ ته وخېژه ، ما ته پته ده چې يواځې تۀ په ټوله دُنيا کښې هغه صادق سړے يې چې ښۀ عمل کوې .
د هر قِسم حلال ځناورو نه اووۀ جوړې واخله ، خو د هر قِسم حرام ځناورو نه صِرف يوه يوه جوړه واخله .
اؤ هر قِسم مارغانو نه هم اووۀ جوړې واخله ، د دې د پاره چې هر قِسم ځناور اؤ مارغان په مخ د زمکې ژوندى پاتې شى .
د نن نه اووۀ ورځې پس به زۀ باران راولم چې څلوېښت شپې اؤ څلوېښت ورځې به ورېږى ، د دې د پاره چې ټول ژوندى د زمکې د مخ نه ورک شى . “
نو نُوح هغه هر څۀ وکړل چې څنګه مالِک خُدائ ورته حُکم ورکړے وو .
نُوح د شپږو سوو کالو وو چې په زمکه سېلاب راغلو .
نو په هغه وخت نُوح اؤ د هغۀ ښځه ، د هغۀ زامن اؤ د هغوئ ښځې کشتۍ ته وختل چې د سېلاب نه ځان بچ کړى ،
د هر قِسم ځناورو اؤ مارغانو يو نر اؤ يوه ښځه ، حلال اؤ حرام ټول ،
نُوح کشتۍ ته وخېژول ، لکه چې څنګه خُدائ پاک حُکم ورکړے وو .
اووۀ ورځې پس سېلاب راغلو .
چې کله نُوح د شپږو سوو کالو وو ، نو د دويمې مياشتې په اوولسمه ورځ د زمکې لاندې د بې ‌ شمېره چينو خُلې راخلاصې شوې اؤ د آسمان ټولې طوفانى دروازې راخلاصې شوې ،
اؤ په زمکه څلوېښت ورځې اؤ شپې باران وشو .
هم په هغه ورځ نُوح اؤ د هغۀ ښځه ، د هغۀ درې زامن ، سِم ، حام اؤ يافت اؤ د هغوئ ښځې ټول کشتۍ ته وختل .
د دوئ سره هر قِسم څاروى اؤ ځنګلى ځناور ، واړۀ اؤ غټ اؤ هر قِسم مارغان هم وُو .
د هر قِسم ژوندى څيزُونو جوړې د نُوح سره کشتۍ ته وختلې ،
چې څنګه خُدائ پاک حُکم ورکړے وو . بيا مالِک خُدائ په نُوح پسې دروازه بند کړه .
څلوېښت ورځې په زمکه سېلاب وو ، اوبۀ ډېرې زياتې شوې اؤ کشتۍ يې اُوچته کړه .
اوبۀ زياتې شوې اؤ کشتۍ د اوبو د پاسه ګرځېدله .
اوبۀ دومره زياتې شوې چې لوړ لوړ غرُونه يې پټ کړل ،
اوبۀ دومره وختلې چې تقريباً د غرُونو د سرُونو نه اتۀ ګزه اُوچتې شوې .
په زمکه هر ژوندے څيز مړ شو ، ټول مارغان ، ځناور اؤ ټول بنيادم .
په زمکه هر ژوندے څيز چې ساه لرى ، مړ شو .
مالِک خُدائ هر ژوندے څيز د زمکې د مخ نه ورک کړو . بنيادم ، ځناور اؤ مارغان . خو صِرف نُوح اؤ هغه ژوندى څيزُونه چې د هغۀ سره په کشتۍ کښې وُو ژوندى پاتې شول .
اؤ اوبۀ د يو نيم سل ورځو پورې نۀ کمېدلې .
نُوح ، د هغۀ بال بچ اؤ هغه ټول ځناور کُوم چې په کشتۍ کښې وُو د خُدائ پاک هېر نۀ وُو ، هغۀ په زمکه هوا راوستله ، نو اوبۀ په کمېدو شوې .
د زمکې لاندې د چينو خُلې اؤ د آسمان طوفانى دروازې بند شوې . باران ودرېدو ،
اؤ اوبۀ ورو ورو په يو نيم سل ورځو کښې کمې شوې .
د اوومې مياشتې په اوولسمه ورځ کشتۍ د اراراط په علاقه کښې په يو غرۀ ودرېده .
اوبۀ کمېدې اؤ د لسمې مياشتې په وړومبۍ ورځ د غرُونو څُوکې راڅرګندې شوې .
څلوېښت ورځې پس نُوح د کشتۍ کړکۍ کولاؤ کړه
اؤ يو کارغۀ يې والُوځولو . هغه واپس رانۀ غلو ، خو په هوا کښې تر هغې پورې اخوا دېخوا ګرځېدو چې د زمکې نه اوبۀ وچې شوې .
په دې دوران کښې ، نُوح ګُوګُوشتکه والُوځوله چې وګورى چې اوبۀ ختمې دى کۀ نۀ ،
خو اوبو تر اوسه پورې زمکه پټه کړې وه اؤ ګُوګُوشتکې د خپو لګولو ځائ پېدا نۀ کړو . نو واپس راغله اؤ نُوح لاس بهر کړو اؤ ځان سره يې کشتۍ کښې کښېنوله .
د اووۀ ورځو اِنتظار نه پس هغۀ بيا ګُوګُوشتکه والُوځوله .
اؤ په ماښامى کښې هغۀ ته واپس راغله اؤ په مخُوکه کښې يې شنه د زيتُونو پاڼه نيولې وه . نو نُوح ته پته ولګېده چې اوبۀ کمې شوې دى .
هغۀ بيا نور اووۀ ورځې اِنتظار وکړو اؤ يو ځل بيا يې ګُوګُوشتکه والُوځوله ، خو دا ځل واپس رانۀ غله .
چې کله نُوح د شپږ سوه اؤ د يو کال شو ، نو د وړومبۍ مياشتې په وړومبۍ ورځ ، اوبۀ وچې شوې . نُوح د کشتۍ د چت يوه حِصه کولاؤ کړه ، نظر يې واچولو اؤ چې يې وکتل نو زمکه په وچېدو وه .
د دويمې مياشتې په اوويشتمه ورځ زمکه بېخى وچه وه .
نو خُدائ پاک نُوح ته ووئيل چې ،
” د خپلې ښځې ، خپلو زامنو اؤ د دوئ د ښځو سره د کشتۍ نه بهر لاړ شه .
ټول مارغان اؤ ځناور هم د ځان سره کُوز کړه ، چې نور بچى پېدا کړى اؤ په ټوله زمکه کښې خوارۀ شى . “
نو نُوح د خپلې ښځې ، خپلو زامنو اؤ د دوئ د ښځو سره د کشتۍ نه کُوز شو .
ټول ځناور اؤ مارغان په خپله خپله ډله کښې د کشتۍ نه ووتل .
نُوح يوه قُربان ‌ ګاه جوړه کړه چې مالِک خُدائ ته قُربانى پيش کړى ، هغۀ د هر قِسم حلالو ځناورو اؤ مارغانو نه يو يو واخستو ، حلال يې کړل ، په قُربان ‌ ګاه کښې يې وسوزول اؤ د خُدائ پاک په حضُور کښې يې پېش کړل .
د قُربانۍ په خوشبو مالِک خُدائ رضا شو اؤ خپل ځان سره يې ووئيل ، ” د بنيادم د عمل په وجه به بيا زۀ هيڅ کله زمکه نۀ لعنتى کوم ، ما ته پته ده چې د ماشُوموالى نه د دوئ خيالونه خراب وى . بيا به ټول مخلُوق تباه نۀ کړم ، لکه چې دا ځل مې تباه کړى دى .
چې تر کُومې پورې دُنيا موجُوده وى ، کَرل اؤ رېبل به وى ، يخنى اؤ ګرمى به وى ، اوړے اؤ ژمے به وى ، شپه اؤ ورځ به وى اؤ دا به نۀ ختمېږى . “
خُدائ پاک نُوح اؤ د هغۀ زامنو له برکت ورکړو اؤ وې وئيل ، ” آباد شئ اؤ ډېر بچى پېدا کړئ ، نو ستاسو اولاد به په ټوله دُنيا کښې اوسېږى .
ټول ځناور ، مارغان اؤ کبان به ستاسو نه يرېږى ، دا ټول ستاسو د اِختيار لاندې دى .
اوس دا ځناور تاسو خوړلے شئ اؤ داسې شنۀ بُوټى هم ، دا ټول ستاسو د خوراک د پاره دى .
خو چې په کومه غوښه کښې وينه وى هغه به نۀ خورئ ، دا ستاسو د پاره منع ده ځکه چې په وينه کښې ژوندُون دے .
کۀ څوک بل کس قتلوى ، زۀ به ورسره حِساب کوم . کۀ يو ځناور بنيادم ووژنى نو سزا به يې مرګ وى .
ځکه چې خُدائ پاک د خپل ځان په شان بنيادم جوړ کړے دے . کۀ څوک د بنيادم وينه تويَوى ، په بدل کښې به د هغۀ وينه توئ شى ،
ډېر بچى پېدا کړئ ، نو ستاسو اولاد به په ټوله دُنيا کښې اوسېږى . “
خُدائ پاک نُوح اؤ د هغۀ زامنو ته ووئيل چې ،
” ګورئ ! اوس زۀ تاسو اؤ ستاسو د اولاد سره دا تړون کوم ،
هم داسې د هر ژوندى څيز ، د ټولو مارغانو ، ځناورو اؤ هر هغه څيز سره چې ستاسو سره د کشتۍ نه رابهر شوى وُو .
زۀ تاسو سره د دې خبرې تړون کوم چې بيا به هيڅ کله هم ټول ژوندى په سېلاب نۀ غرقېږى ، بيا به په سېلاب دُنيا نۀ تباه کېږى .
دا نښه به نۀ ختمېدُونکے تړون وى کُوم چې زۀ ستا اؤ د ټولو ژوندو څيزُونو سره کوم ،
زۀ به په آسمان کښې د بُوډۍ ټال جوړوم . دا به زما د دُنيا سره د تړون نښه وى .
چې کله هم زۀ په زمکه وريځې راولم اؤ چې د بُوډۍ ټال په وريځو کښې راڅرګندېږى ،
نو ما ته به خپل تړون رايادېږى چې سېلاب به بيا هيڅ کله ټول ژوندى څيزُونه نۀ تباه کوى .
چې کله په وريځو کښې د بُوډۍ ټال څرګند شى ، زۀ به ورته ګورم اؤ هغه نۀ ختمېدُونکے تړون به رايادوم کُوم چې ما د زمکې د ټولو ژوندو څيزُونو سره کړے دے .
دا زما د هغه تړون نښه ده کُوم چې زۀ د دُنيا د ټولو ژوندو څيزُونو سره کوم . “
د نُوح زامن چې د کشتۍ نه کُوز شول هغوئ سِم ، حام اؤ يافت وُو . ( حام د کنعان پلار وو . )
په زمکه چې څومره خلق دى دا ټول د نُوح د دريو زامنو اولاد دے .
نُوح زميدار وو ، هغه وړومبے کس وو چې د انګُورو باغ يې وکَرلو .
د انګُورو شراب څښلو نه پس هغه نشه شو اؤ په خپله خېمه کښې بربنډ څملاستو .
چې کله د کنعان پلار حام ، خپل پلار داسې وليدو نو هغه بهر لاړو اؤ خپل دوه ورُوڼه يې خبرکړل .
نو سِم اؤ يافت يو څادر واخستو اؤ د خپلو اُوږو شا ته يې ونيولو . اؤ خېمې ته په شا دننه لاړل اؤ خپل پلار يې پټ کړو اؤ مخُونه يې اړولى وُو چې پلار بربنډ ونۀ ګورى .
چې کله نُوح په خود کښې شو اؤ خبر شو چې د ټولو کشرى زوئ د هغۀ سره څۀ کړى دى ،
نو هغۀ ووئيل چې ، ” په کنعان دې لعنت وى ، هغه دې د ټولو ورُوڼو د غُلامانو غُلام شى .
مالِک خُدائ دې سِم بختور کړى ، اؤ کنعان دې د هغۀ غُلام کړى .
خُدائ پاک دې يافت ډېر تېر کړى ، د هغۀ اولاد اؤ د سِم خلق دې د ورُوڼو په شان کړى ، اؤ کنعان دې د هغۀ غُلام کړى . “
د سېلاب نه پس نُوح نور درې نيم سوه کاله ژوندے وو
اؤ د نهۀ نيم سوه کالو په عُمر کښې په حق ورسېدو .
دا د نُوح د زامنو ، د سِم ، حام اؤ يافت اولاد دے ، چې د سېلاب نه پس د هغوئ زامن پېدا شول .
دا د يافت اولاد دے : جُمر ، ماجوج ، مادى ، ياوان ، توبال ، مسک اؤ تيراس .
د جُمر اولاد د اشکناز ، ريفت اؤ د تُجرمه خلق وُو .
د ياوان اولاد د اِليسه ، سپېن ، قبرص اؤ رهودس خلق وُو ،
د دوئ اولاد د سمندر په غاړه اؤ په جزيرو کښې اوسېږى . دا د يافت اولاد دے ، چې په بېلو بېلو قبيلو اؤ وطنُونو کښې اوسېږى اؤ هره ډله خپله خپله ژبه وائى .
دا د حام اولاد دے : کُوش ، مِصر ، ليبيا اؤ کنعان .
د کُوش اولاد د شيبا ، حويله ، سبته ، راماه اؤ د سبتيکه خلق دى . د راماه اولاد د شيبا اؤ د دَدان خلق دى .
د کُوش زوئ نمرُود پېدا شو ، چې هغه د دُنيا وړومبے طاقتور جنګيالے وو .
د مالِک خُدائ په مدد هغه يو لوئ ښکارى وو ، نو ځکه خلق وائى ، ” مالِک خُدائ دې د نمرُود په شان لوئ ښکارى کړه . “
د هغۀ بادشاهى وړومبے په بابل ، ارک اؤ اِکاد وه ، دا درې واړه د بابل په وطن کښې وُو .
د دې وطن نه هغه اسُور ته لاړو اؤ د نينيوه ، رحوبوت عير ، کلح ،
اؤ د رسن ښارونه يې جوړ کړل ، رسن د نينيوه اؤ د لوئ ښار کلح په مېنځ کښې دے .
د مِصر اولاد د لُودى ، عنامى ، لهابى ، نفتوحى ،
فتروسى ، کسلوحى اؤ د کريت خلق وُو ، چې د هغوئ اولاد فلسطينيان دى .
د کنعان اولاد دا دے : صيدا مشر زوئ اؤ بشامه .
د دې نه علاوه يبُوسى ، امورى ، جِرجاسى ،
حِوى ، عرقى ، سينى ،
اروادى ، صمارى اؤ حماتى هم د کنعان د اولاد خلق دى . د کنعانيانو بېلې بېلې قبيلې خورې شوې ،
چې د کنعانيانو وطن شمالى طرف صيدا نه جرار ته نزدې ، تر غزه پورې ورسېدو اؤ نَمرخاتۀ طرف صُدوم ته ، عمُوره ، ادمه اؤ لسع ته ، چې ضِبيان ته نزدې دے .
دا د حام اولاد دے ، چې په بېلو بېلو قبيلو اؤ وطنُونو کښې اوسېږى اؤ هره ډله خپله خپله ژبه وائى .
ټول عبرانيان د سِم اولاد دے ، سِم د يافت مشر ورور دے .
دا د سِم اولاد دے چې نومُونه يې عيلام ، اسُور ، ارفکسد ، لُود اؤ ارام دى .
د ارام اولاد د عُوض ، حُول ، جتر اؤ د مس خلق دى .
ارفکسد د سِلح پلار وو ، چې هغه د عيبر پلار وو .
د عيبر دوه زامن وُو : د يو نُوم فِلِګ وو ، ځکه چې په هغه وخت کښې د دُنيا خلق خوارۀ وارۀ شوى وُو ، اؤ د بل نُوم يُقطان وو .
د يُقطان اولاد د الموداد ، سلف ، حصارماوت ، اِراخ ،
هدورام ، اُوزال ، دِقله ،
عوبل ، ابى ‌ مائيل ، شيبا ،
اوفير ، حويله اؤ د يوباب خلق دى . دا ټول د يُقطان اولاد دے .
چې دوئ په کُوم وطن کښې اوسېدل هغه وطن د ميسا نه سِفار پورې اُوږد وو چې نَمرخاتۀ طرف ته د غرُونو په وطن کښې دے .
دا د سِم اولاد دے ، چې په بېلو بېلو قبيلو اؤ وطنُونو کښې اوسېږى اؤ هره ډله خپله خپله ژبه وائى .
دا ټول خلق نسل په نسل ، د بېلو بېلو نسب ‌ نامو په مُطابق د نُوح اولاد دے . د سېلاب نه پس د دُنيا ټول قومُونه د نُوح د زامنو اولاد دے .
په شروع کښې ، د ټولې دُنيا خلقو صِرف يوه ژبه وئيله اؤ د يو بل په خبرو پوهېدل .
چې څنګه دوئ د نَمرخاتۀ غاړې نه روان شول ، چې چرته دوئ اوسېدل ، نو د بابل په وطن کښې يو هوار مېدان ته راغلل اؤ هلته دېره شول .
دوئ يو بل ته ووئيل ، ” راځئ ! چې خَښتې جوړې کړُو اؤ په اور يې پخې کړُو . “ نو داسې د دوئ سره د آبادۍ د پاره خَښتې اؤ د دې د نښلولو د پاره تارکول وُو .
نو دوئ ووئيل ، ” راځئ چې اوس يو ښار اؤ دومره لوئ برج جوړ کړُو چې آسمان ته ورسېږى ، نو مُونږ به مشهُور شُو اؤ په ټوله دُنيا کښې به خوارۀ وارۀ هم نۀ شُو . “
بيا مالِک خُدائ د ښار اؤ هغه برج کتلو له راکُوز شو چې بنيادمو جوړ کړے وو ،
نو هغۀ ووئيل ، ” وګورئ ! دا ټول يو خلق دى اؤ دوئ يوه ژبه وائى ، او د دې نه پس چې بيا دوئ څۀ کول هم وغواړى نو کولے به يې شى ،
راځئ چې لاندې ورشُو اؤ د دوئ ژبې ګډې وډې کړُو نو د يو بل په خبرو به نۀ پوهېږى . “
نو مالِک خُدائ دوئ په ټوله زمکه خوارۀ وارۀ کړل اؤ دوئ ښار جوړول پرېښودل .
نو د هغه ښار نُوم بابل شو ، ځکه چې مالِک خُدائ هلته د خلقو ژبه ګډه وډه کړه اؤ د هغه ځائ نه يې په ټوله زمکه خوارۀ وارۀ کړل .
دا د سِم اولاد دے . د سېلاب نه دوه کاله پس ، چې کله سِم د سلو کالو وو ، د هغۀ زوئ ارفکسد پېدا شو .
د دې نه پس ، هغه پينځۀ سوه کاله نور ژوندے وو اؤ نور بچى يې هم پېدا شول .
چې کله ارفکسد د پينځو دېرشو کالو وو ، د هغۀ زوئ سِلح پېدا شو ،
د دې نه پس ، هغه څلور سوه درې کاله نور ژوندے وو اؤ نور بچى يې هم پېدا شول .
چې کله سِلح د دېرشو کالو وو ، د هغۀ زوئ عيبر پېدا شو ،
د دې نه پس ، هغه څلور سوه درې کاله نور ژوندے وو اؤ نور بچى يې هم پېدا شول .
چې کله عيبر د څلور دېرشو کالو وو ، د هغۀ زوئ فِلِګ پېدا شو ،
د دې نه پس هغه څلور سوه دېرش کاله نور ژوندے وو اؤ نور بچى يې هم پېدا شول .
چې کله فِلِګ د دېرشو کالو وو ، د هغۀ زوئ رعو پېدا شو ،
د دې نه پس ، هغه دوه سوه نهۀ کاله نور ژوندے وو اؤ نور بچى يې هم پېدا شول .
چې کله رعو د دوه دېرشو کالو وو ، د هغۀ زوئ سروګ پېدا شو ،
د دې نه پس ، هغه دوه سوه اووۀ کاله نور ژوندے وو اؤ نور بچى يې هم پېدا شول .
چې کله سروګ د دېرشو کالو وو ، د هغۀ زوئ ناحور پېدا شو ،
د دې نه پس ، هغه دوه سوه کاله نور ژوندے وو اؤ نور بچى يې هم پېدا شول .
چې کله ناحور د نهۀ ويشتو کالو وو ، د هغۀ زوئ تِره پېدا شو ،
د دې نه پس ، هغه يو سل نولس کاله نور ژوندے وو اؤ نور بچى يې هم پېدا شول .
چې تِره د اؤيا کالو وو د هغې نه پس ، د هغۀ زامن ابرام ، ناحور اؤ حاران پېدا شول .
دا د تِره اولاد دے ، چې هغه د ابرام ، ناحور اؤ حاران پلار وو . حاران د لُوط پلار وو ،
اؤ حاران په خپل وطن اُور کښې چې په بابل کښې دے ، په حق ورسېدو ، خو د هغۀ پلار لا ژوندے وو .
ابرام سارۍ سره وادۀ وکړو اؤ ناحور د مَلِکه سره وادۀ وکړو ، چې د حاران لُور وه ، حاران د اِسکه پلار هم وو .
د سارۍ بچى نۀ وُو ، ځکه چې هغه شنډه وه .
تِره د خپل زوئ ابرام ، د خپل نمسى لُوط ، چې د حاران زوئ وو اؤ د خپلې اېنږور سارۍ سره ، چې د ابرام ښځه وه ، روان شو اؤ په بابل کښې د اُور ښار نه د کنعان وطن ته لاړل . خو چې حاران ته ورسېدل نو هلته دېره شول .
تِره هلته د دوه سوه اؤ پينځو کالو په عُمر کښې په حق ورسېدو .
په يو وخت کښې مالِک خُدائ ابرام ته ووئيل ، ” خپل وطن ، د پلار کور اؤ خپلوان پرېږده اؤ هغه وطن ته هِجرت وکړه چې کُوم درته زۀ ښايم .
زۀ به تا له ډېر اولاد درکړم اؤ هغوئ به يو لوئ قوم شى . زۀ به تا له برکت درکړم اؤ عِزتمند به دې کړم ، نو ستا په وجه به نورو ته برکت ملاوېږى .
زۀ به هغوئ له برکت ورکوم چې څوک ستا د پاره برکت غواړى . خو زۀ به په هغوئ لعنت وايم چې څوک په تا لعنت وائى . اؤ هم ستا په ذريعه به زۀ د دُنيا ټولو قومُونو له برکت ورکړم . “
چې کله ابرام د پينځو اؤياؤ کالو وو ، نو هغه د حاران نه روان شو ، لکه څنګه چې مالِک خُدائ ورته وئيلى وُو ، اؤ لُوط هم ورسره لاړو .
ابرام خپله ښځه سارۍ ، خپل ورارۀ لُوط هم د ځان سره روان کړل اؤ په حاران کښې چې څومره مال اؤ نوکران يې جمع کړى وُو هغه ټول يې ځان سره کړل اؤ کنعان ته روان شول . چې کله هغوئ کنعان ته ورسېدل ،
ابرام په دې وطن کښې سفر کولو چې شِکم ته نزدې ، د موره پاکې ونې زيارت له راغلو . ( په هغه وخت کښې کنعانيان لا په دې وطن کښې اوسېدل . )
نو مالِک خُدائ ابرام ته څرګند شو اؤ هغۀ ته يې ووئيل ، ” دا هغه وطن دے چې زۀ يې ستا اولاد له ورکوم . “ بيا ابرام هلته مالِک خُدائ ته يوه قُربان ‌ ګاه جوړه کړه ، چرته چې ورته راڅرګند شوے وو .
د دې نه پس ، هغۀ د بيت ‌ اېل ښار نَمرخاتۀ طرف ته د غرُونو وطن ته کَډه يوړه اؤ هغۀ په هغه ځائ کښې چې نمر پرېواتۀ طرف ته بيت ‌ اېل اؤ نَمرخاتۀ ته عى دے په مېنځ کښې خېمه ولګوله . هلته يې هم يوه قُربان ‌ ګاه جوړه کړه اؤ د مالِک خُدائ نُوم يې پرې واخستو .
بيا هغه بېلو بېلو ځايُونو ته کوچ کولو چې د کنعان جنُوبى حِصې ته راغلو .
اؤ يو ځل په کنعان کښې قحط راغلو اؤ دا د برداشت نه بهر وو نو ابرام مِصر ته کوچ وکړو ، چې هلته دېره شى .
چې کله هغه تقريباً مِصر ته اوړېدو ، هغۀ خپلې ښځې سارۍ ته ووئيل ، ” دا خبره واوره ! ستا کړۀ وړۀ د ښائسته ښځې دى .
کۀ د مِصر والا تا وګورى ، نو هغوئ به ګُمان وکړى چې تۀ زما ښځه يې ، نو هغوئ به ما مړ کړى اؤ تا به ژوندۍ پرېږدى .
هغوئ ته ووايه چې زۀ يې خور يم ، نو داسې به ما ته څۀ نۀ وائى اؤ ستا په وجه به زۀ ژوندے پاتې شم . “
چې کله هغوئ مِصر ته واوړېدل ، نو مِصريانو هغه وليده چې ډېره ښائسته ښځه وه .
نو د فِرعون درباريانو هغه وليده اؤ فِرعون ته يې ووئيل چې هغه څومره ښائسته وه ، نو هغه يې محل ته بوتله .
د هغې په وجه فِرعون د ابرام ښۀ عِزت وکړو اؤ هغۀ له يې د ګډو اؤ چېلو رَمې ورکړې . څاروى ، خرۀ ، اُوښان اؤ ښځې اؤ نران خِدمت ‌ ګاران يې هم ورکړل .
خو فِرعون سارۍ بوتلې وه ، نو ځکه مالِک خُدائ په فِرعون اؤ د هغۀ په درباريانو يوه لويه وبا راوسته .
فِرعون ابرام راوغوښتو اؤ تپوس يې ترې وکړو ، ” دا تا زما سره څۀ کړى دى ؟ تا ولې ما ته ونۀ وئيل چې هغه ستا ښځه ده ؟
تا ولې ووئيل چې هغه ستا خور ده اؤ ما درنه بوتله چې ښځه يې کړم ؟ خپله ښځه د ځان سره بوځه اؤ په خپله مخه ځه . “
فِرعون نوکرانو ته حُکم وکړو ، نو هغوئ ابرام بوتلو اؤ د خپلې ښځې اؤ ټول مال سره يې د هغه وطن نه بهر کړو .
ابرام د خپلى ښځى سره او ټول مال سره د مِصر نه د کنعان په طرف صحرا ته لاړو اؤ لُوط هم ورسره وو .
ابرام ډېر مالداره سړے وو ، هغۀ څاروى اؤ داسې سپين زر اؤ سرۀ زر يې هم لرل .
اؤ هغۀ بېلو بېلو ځايُونو ته کوچ کولو اؤ بيت ‌ اېل ته روان وو . هغه هم هغه ځائ ته ورسېدو چې د بيت ‌ اېل اؤ عى په مېنځ کښې دے چرته چې هغه مخکښې دېره شوے وو
اؤ قُربان ‌ ګاه يې جوړه کړې وه . اؤ د مالِک خُدائ نُوم يې پرې اخستے وو .
د لُوط سره هم څاروى اؤ رَمې وې ، خپله کورنۍ اؤ نوکران هم ورسره وُو .
خو هلته دومره شنه زمکه نۀ وه چې دوئ دواړه په کښې يو ځائ پاتې شوى وے ، ځکه چې د دوئ سره ډېر زيات مال وو .
نو د ابرام اؤ د لُوط د شپُونکو په مېنځ کښې جګړه شوه . ( په هغه وخت کښې کنعانيان اؤ فرزيان هم په هغه وطن کښې اوسېدل . )
نو ابرام لُوط ته ووئيل ، ” خُدائ پاک دې زما اؤ ستا اؤ زمُونږ د شپُونکو په مېنځ کښې لانجه نۀ راولى ، ځکه چې مُونږ خپلوان يُو .
ولې دا ټوله زمکه ستا په وړاندې نۀ ده ؟ زما نه جُدا شه . چې چرته دې خوښه وى هم هلته لاړ شه . کۀ تۀ ښى طرف ته ځې نو زۀ به ګڅ طرف ته ځم ، کۀ تۀ ګڅ طرف ته ځې نو زۀ به ښى طرف ته لاړ شم . “
لُوط سترګې واړولې راواړولې اؤ د اُردن ټول هوار مېدان يې وليدو ، چې د ضُعر پورې ، د مالِک خُدائ د باغ په شان يا د مِصر د وطن په شان ښې ډېرې اوبۀ يې لرلې . ( په هغه وخت کښې مالِک خُدائ د صُدوم اؤ عمُوره ښارونه لا تباه کړى نۀ وُو . )
نو لُوط د ځان د پاره د اُردن ټول هوار مېدان خوښ کړو اؤ نَمرخاتۀ طرف ته لاړو . نو داسې دوئ دواړه جُدا شول .
ابرام د کنعان په وطن کښې پاتې شو اؤ لُوط په مېدان کښې د ښارُونو په مېنځ کښې دېره شو اؤ صُدوم سره نزدې يې خېمې ولګولې ،
چې د هغه ځائ خلق ډېر خراب وُو اؤ د مالِک خُدائ ګُناهګار وُو .
د لُوط د تلو نه پس ، مالِک خُدائ ابرام ته ووئيل ، ” چرته چې تۀ ولاړ يې ، د دې ځائ نه هر طرف ته ښۀ په غور سره وګوره .
چې څومره زمکه ستا په نظر راځى ، دا زۀ تا اؤ ستا اولاد له همېشه د پاره ورکوم .
زۀ به تا له دومره ډېر اولاد درکوم چې هيڅ څوک به يې شمېرلے نۀ شى خو د خاورو د ذرو شمېرل به ترې آسان وى .
پاڅه ! روان شه اؤ په ټوله زمکه نظر واچوه ، ځکه چې دا ټوله تا له درکوم . “
نو ابرام د دې ځائ نه کَډه واخستله اؤ د ممرې پاکو ونو ته نزدې دېره شو ، چې دا په حبرون کښې دے اؤ هلته يې مالِک خُدائ ته يوه قُربان ‌ ګاه جوړه کړه .
په هغه وخت کښې ، څلورو بادشاهانو ، د بابل امرافِل ، د الاسر ارِيوک ، د عيلام کِدرلاعُمر اؤ د جوئيم تِدُعال ،
د پينځو نورو بادشاهانو سره جنګ وکړو چې هغوئ دا دى ، د صُدوم بَرع ، د عمُوره برشع ، د ادمه سِنى ‌ اب : د حصيصون تامار شِميبر اؤ د بالع ( يا ضُعر ) بادشاه .
دې پينځو بادشاهانو د سِديم په مېدان کښې اتفاق وکړو اؤ لښکر يې جوړ کړو ، چرته چې د مالګې درياب دے .
دوئ دولس کاله د کِدرلاعُمر د مشرۍ لاندې وُو ، خو په ديارلسم کال هغوئ د هغۀ خِلاف بغاوت وکړو .
يو کال وروستو کِدرلاعُمر اؤ د هغۀ ملګرى د خپلو لښکرو سره راغلل اؤ رفائيم ته يې په عستارات قرنيم کښې ، زوزيم ته په حام کښې اؤ ايميم ته د سِوى قريتيم په مېدان کښې شکست ورکړو ،
اؤ حُوريانو ته يې د ادوم په غرُونو کښې شکست ورکړو اؤ د صحرا په غاړه د اېل ‌ فاران پورې ورپسې روان وُو .
بيا دوئ ترې راوګرځېدل اؤ قادِس ته واپس راغلل ( چې بيا په عين مِصفات مشهُور شو ) دوئ د عماليقيانو ټول وطن ونيوو اؤ اموريانو له يې شکست ورکړو چې په حصيصون تامار کښې اوسېدل .
د صُدوم ، عمُوره ، ادمه ، ضِبوئيم اؤ د بالع بادشاهان د قلعو نه راووتل اؤ خپلې لښکرې يې د جنګ د پاره تيارې کړې اؤ د سِديم په مېدان کښې يې جنګ وکړو .
پينځۀ بادشاهان ، د څلورو بادشاهانو سره وجنګېدل چې دوئ د عيلام ، د جوئيم ، د بابل اؤ د الاسر وُو .
مېدان ټول د تارکولو د کندو نه ډک وو اؤ چې کله د صُدوم اؤ عمُوره بادشاهان د جنګ نه تښتېدل ، نو هغوئ په کندو کښې پرېوتل ، خو هغه نور درې بادشاهان غرُونو ته وتښتېدل .
دې څلورو بادشاهانو چې په صُدوم اؤ عمُوره کښې څومره مال وو هغه يې ټول واخستو ، چې په کښې د خوراک سامان هم وو اؤ دوئ لاړل .
د ابرام ورارۀ لُوط ، په صُدوم کښې اوسېدو ، نو هغه يې هم بوتلو اؤ هر څۀ يې ترې واخستل .
خو يو سړے وتښتېدو اؤ ابرام ، عبرانى ته يې دا هر څۀ ووئيل ، چې هغه د ممرې ، امورى پاکو ونو ته نزدې اوسېدو ، ممرې اؤ د هغۀ خپلوانو اسکال اؤ عانير هم د ابرام په جنګ کښې ملګرتيا کوله .
چې کله ابرام خبر شو چې د هغۀ ورارۀ نېولے شوے دے ، هغۀ خپل ټول درې سوه اتلس فوجيان خپلې خېمې ته راوغوښتل اؤ په هغه څلورو بادشاهانو پسې تر دان پورې روان وُو .
هلته هغۀ فوجيان په ډلو کښې تقسيم کړل اؤ د شپې يې په دُښمن حمله وکړه اؤ هغوئ له يې شکست ورکړو ، هغه د دمشق شمالى طرف ته تر حوبه پورې په هغوئ پسې وو ،
اؤ چې کُوم مال يې تښتولے وو هغه يې ترې واپس واخستلو . اؤ خپل ورارۀ لُوط يې سره د ټول مال واپس راوستو اؤ چې کُومې ښځې اؤ کسان نيولے شوى وُو هغه يې هم راوستل .
چې کله ابرام په کِدرلاعُمر اؤ په نورو بادشاهانو د فتح مُوندلو نه پس واپس راغلو ، نو د صُدوم بادشاه د سِوى مېدان ته ورله ستړى مشى له راغلو ( چې بل نُوم يې د بادشاهانو مېدان دے ) .
اؤ مِلک ‌ صِدق ، چې د شاليم بادشاه اؤ د خُدائ تعالٰى يو اِمام وو ، ابرام له ډوډۍ اؤ د انګُورو شراب راوړل ،
هغۀ له يې برکت وغوښتلو اؤ ورته يې ووئيل ، ” خُدائ تعالٰى دې ابرام له برکت ورکړى ، چا چې آسمان اؤ زمکه پېدا کړى دى .
ټول ثناء صِفت دې د هغه خُدائ تعالٰى وى چې ستا دُښمنان يې ستا د خپو لاندې کړل . “ نو ابرام مِلک ‌ صِدق ته د ټول مالِ غنيمت نه لسمه حِصه ورکړه .
د صُدوم بادشاه ابرام ته ووئيل ، ” دا ټول مال ستا شو ، خو ما له زما ټول خلق واپس راکړه . “
ابرام جواب ورکړو ، ” زما دې په مالِک خُدائ قسم وى ، چې ډېر لوئ خُدائ تعالٰى دے ، چې د آسمان اؤ زمکې پېدا کوُونکے دے ،
چې زۀ به ستاسو هيڅ څيز نۀ اِستعمالوم ، يو تار يا د څپلۍ تسمه قدر به هم ستاسو نۀ وړم . چې تاسو دا ونۀ وايئ ، چې ابرام زمُونږ په مال مالدار شوے وو .
زۀ به ستاسو نه د هغه مال نه بغېر يو څيز هم نۀ قبلوم کُوم چې زما کسانو اِستعمال کړے دے . خو زما ملګرى ، عانير ، اسکال اؤ ممرې دې خپله حِصه ترې نه واخلى . “
څۀ موده پس ، ابرام خوب وليدلو چې مالِک خُدائ ورته وائى ، ” ابرامه ! يرېږه مه . زۀ ستا ډال يم اؤ زۀ به تا له يو لوئ اِنعام درکوم . “
خو ابرام جواب ورکړو ، ” مالِکه ، مالِکه خُدايه ! ستا اِنعام به ما له څۀ فائده راکړى ، زما خو بچى هم نشته ؟ اؤ صِرف د دمشق اِلعازر زما وارث دے .
ګوره ! تا ما له اولاد نۀ دے راکړے اؤ زما غُلام به زما ميراث اخلى . “
نو د مالِک خُدائ کلام يو ځل بيا هغۀ ته راغلو چې : ” ستا غُلام اِلعازر به ستا ميراث نۀ اخلى ، ستا خپل زوئ به ستا وارث وى . “
مالِک خُدائ هغه بهر بوتلو اؤ ورته يې ووئيل ، ” آسمان ته وګوره ! کۀ تۀ د آسمان ستورى شمېرلے شې نو وې شمېره ، ستا اولاد به د ستورو په شان ډېر وى . “
ابرام په مالِک خُدائ يقين وکړو ، نو مالِک خُدائ هغه د خپل ايمان له وجې صادق وګرځولو .
بيا مالِک خُدائ هغۀ ته ووئيل ، ” زۀ مالِک خُدائ يم ، چا چې په بابل کښې د اُور نه راوويستلې ، چې دا زمکه ستا خپله شى . “
خو ابرام ترې تپوس وکړو ، ” مالِکه ، مالِکه خُدايه ! ما ته به څنګه پته ولږى چې دا به زما شى ؟ “
هغۀ جواب ورکړو ، ” ما له يوه څخۍ ، يوه چېلۍ اؤ يو ګډ راوله ، چې هر يو د دريو کالو وى اؤ يوه ګُوګُوشتکه اؤ کونتره هم راوړه . “
ابرام دا ځناور حاضر کړل ، حلال يې کړل ، هغه درې څاروى يې په مېنځ نيم کړل اؤ په دوه قطارُونو کښې يې نيم نيم يو بل ته مخامخ کېښودل ، خو مارغان يې په مېنځ نيم نۀ کړل .
ټپُوسان په غوښه لاندې راغُوټه شول ، خو ابرام ترې نه وشړل .
چې کله نمر په پرېوتو شو ، په ابرام يو درُوند خوب راغلو اؤ يره اؤ توره تيارۀ هم پرې راغله .
مالِک خُدائ هغۀ ته ووئيل ، ” تۀ دا خبره ياده ساته چې ستا اولاد به په پردى وطن کښې مُسافر شى ، دوئ به هلته غُلامان شى اؤ څلور سوه کاله به پرې ظلم کېږى ،
خو زۀ به هغه قوم له سزا ورکړم چې دوئ څوک غُلامان کوى اؤ چې کله هغه پردے وطن پرېږدى ، نو دوئ به ډېر مال دولت د ځان سره يوسى .
اؤ تۀ په خپله به په ښۀ پوخ عُمر کښې ، په تسلۍ سره وفات شې اؤ دفن به شې .
په څلورم نسل کښې به ستا اولاد دلته واپس راشى ، ځکه چې اموريانو اوسه پورې دومره ګُناه نۀ ده کړې چې زۀ دوئ بهر کړم . “
چې کله نمر ‌ پرېواتو اؤ توره تيارۀ شوه ، نو يو د بلو سکارو لوښے چې لُوګے يې کولو اؤ يو بَل لرګے ناڅاپى راڅرګند شو اؤ د ځناورو په مېنځ کښې تېر شو .
نو په هغه وخت کښې مالِک خُدائ د ابرام سره يو تړون وکړو . هغۀ ووئيل ، ” زۀ ستا سره دا تړون کوم چې زۀ به ستا اولاد له د مِصر د دې سيند نه د فرات تر لوئ سيند پورې دا زمکه ورکوم ،
اؤ ورسره د قينيانو وطن ، د قنيزيانو ، د قدمونيانو ،
د حِتيانو ، د فرزيانو ، د رفائيم ،
د اموريانو ، د کنعانيانو ، د جرجاسيانو اؤ د يبوسيانو وطن هم ورکوم . “
د ابرام د ښځې سارۍ تر اوسه پورې بچى نۀ وُو شوى . خو د هغې يوه مِصرۍ وينځه وه چې نُوم يې هاجِره وو ،
نو هغې ابرام ته ووئيل ، ” مالِک خُدائ ما له اولاد نۀ دے راکړے . تۀ ولې زما د وينځې سره شپه نۀ تېروې ؟ کېدے شى چې زۀ د هغې نه آباده شم . “ نو ابرام د سارۍ خبره ومنله .
نو هغې خپله وينځه هاجِره ورکړه چې ښځه يې شى . ( د ابرام په کنعان کښې د لس کاله اوسېدو نه پس داسې وشول . )
ابرام د هاجِرې سره څملاستو ، نو هغه اُميدواره شوه . چې کله هغې ته پته ولګېده چې اُميدواره شوه ، نو خپلې نېکې ته به يې سپک کتل .
نو سارۍ ابرام ته ووئيل ، ” دا بد ستا په وجه وشول . ما خپله وينځه په خپله ستا په غېږ کښې کښېنوله اؤ چې د کُوم وخت نه هغې ته پته لګېدلې ده چې اُميدواره ده ، نو هغه ما ته سپک ګورى . مالِک خُدائ دې اِنصاف وکړى چې په ما اؤ په تا کښې څوک په حقه دى . “
خو ابرام جواب ورکړو ، ” ډېر ښۀ ، هغه ستا وينځه ده اؤ ستا په اِختيار کښې ده ، چې څۀ دې خوښه وى نو ورسره يې وکړه . “ نو سارۍ د هاجِرې سره دومره ظلم وکړو چې هغه ترى وتښتېده .
د مالِک خُدائ فرِښتې په صحرا کښې د شُور په لاره هاجِره په چينه ومُوندله
اؤ فرِښتې ووئيل ، ” هاجِرې ، د سارۍ وينځې ! د کُوم ځائ نه تۀ راغلې يې اؤ چرته ځې ؟ “ هغې جواب ورکړو ، ” زۀ د خپلې نېکې نه تښتم . “
د مالِک خُدائ فرِښتې هغې ته ووئيل ، ” خپلې نېکې له واپس لاړه شه اؤ د هغې د اِختيار لاندې ژوند تېروه . “
بيا فرِښتې هغې ته دا هم ووئيل ، ” زۀ به تا له دومره ډېر اولاد درکړم چې هيڅ څوک به يې نۀ شى شمېرلے .
تۀ اوس اُميدواره يې اؤ د زوئ نُوم به اِسمٰعيل کېږدې ځکه چې مالِک خُدائ په تکليف کښې ستا آواز اؤرېدلے دے .
خو ستا زوئ به د يو ځنګلى په شان عُمر تېروى ، هغه به د هر چا دُښمن وى اؤ هر يو به د هغۀ خِلاف وى . هغه به د خپلوانو نه بيل ژوند تيروى . “
هاجِرې د ځان نه تپوس وکړو ، ” ما خو خُدائ پاک ليدلے دے اؤ بيا هم لا ژوندۍ پاتې يم ؟ “ نو هغې هغه مالِک خُدائ ته يو نُوم ورکړو چې د هغې سره يې خبرې کړې وې ، يعنې ” هغه خُدائ پاک چې ګورى “ .
دا ځکه د قادِس اؤ بيرد په مېنځ کښې کُوهى ته خلق وائى چې ” د هغه ژوندى خُدائ پاک کُوهے دے چې ما ګورى “ .
د هاجِرې نه د ابرام زوئ وشو اؤ اِسمٰعيل نُوم يې پرې کېښودو .
ابرام په هغه وخت کښې د شپږ اتياؤ کالو وو .
چې کله ابرام د يو کم سلو کالو وو ، نو مالِک خُدائ هغۀ ته راڅرګند شو اؤ وې وئيل ، ” زۀ قادر خُدائ يم . زما تابعدارى کوه اؤ همېشه بې ‌ عېبه اوسه .
زۀ تا سره دا تړون کوم چې ډېر اولاد به درکړم . “
ابرام مخ په زمکه ولګولو ، سجده يې وکړه اؤ خُدائ پاک ووئيل چې ،
” ګوره ! زۀ تا سره دا تړون کوم : زۀ دا تړون کوم چې تۀ به د ډېرو قومُونو پلار شې .
نور به تا ته ابرام نۀ شى وئيلے ، ستا نُوم اِبراهيم شو ، ځکه چې زۀ تا د ډېرو قومُونو پلار جوړوم .
زۀ به تا بې ‌ حده ډېر آباد کړم ، اؤ ستا نه به قومُونه جوړ کړم اؤ ستا په اولاد کښې به بادشاهان وى .
زما به تا اؤ ستا د اولاد سره دا تړون وى ، دا به په راتلُونکو نسلُونو کښې يو نۀ ختمېدُونکے تړون وى . زۀ به ستا اؤ ستا د اولاد خُدائ پاک يم .
زۀ به تا اؤ ستا اولاد له دا وطن ورکوم په کُوم کښې چې تۀ اوس مُسافر يې . د کنعان ټول وطن به همېشه د پاره ستا د اولاد وى اؤ زۀ به د هغوئ خُدائ پاک يم . “
خُدائ پاک اِبراهيم ته ووئيل ، ” تۀ به زما سره دا تړون پُوره کوې ، ستا اؤ ستا د اولاد د راتلُونکو نسلُونو سره به دا تړون وى .
تۀ اؤ ستا د اولاد هر يو نر به خامخا سُنت کېږى .
د نن نه پس به تاسو هر يو نر ماشُوم سُنت کوئ چې هغه د اتو ورځو شى ، ورسره هغه نوکران چې ستاسو په کور کښې پېدا وى اؤ هغه هم چې د بل وطن نه راوستلے شوى دى . د دې نه به دا معلُومېږى چې زما اؤ ستا په مېنځ کښې تړون شته .
هر يو به خامخا سُنت کېږى ، دا به په بدن يوه نښه وى چې پته لګې چې تا سره زما تړون نۀ ختمېدُونکے دے .
خو چې کُوم نر سُنت شوے نۀ وى هغه به زما د خلقو نه بېل وى ، ځکه چې هغۀ زما تړون مات کړے دے . “
خُدائ پاک اِبراهيم ته ووئيل ، ” تۀ نور خپلې ښځې ته سارۍ مۀ وايه ، د نن نه پس د هغې نُوم ساره شو .
زۀ به هغې له برکت ورکړم اؤ د هغې نه به ستا يو زوئ پېدا شى . زۀ به هغې له برکت ورکړم اؤ هغه به د قومُونو مور شى اؤ د هغې په اولاد کښې به بادشاهان وى . “
اِبراهيم تندے په زمکه ولګولو ، سجده يې وکړه ، خو اِبراهيم په خندا شو ، چې کله هغۀ سوچ کولو ، ” چې يو سړے د سلو کالو زوړ وى د هغۀ بچى پېدا کېدے شى څۀ ؟ د ساره بچى پېدا کېدے شى چې د لس کم سل کالو زَړه ده ؟ “
اِبراهيم خُدائ پاک ته ووئيل ، ” کاش چې تۀ اِسمٰعيل زما وارث کړې ! “
خو خُدائ پاک ووئيل چې ، ” نه . ستا د خپلې ښځې ساره نه به يو زوئ پېدا شى اؤ د هغۀ نُوم اِسحاق کېږده . د هغۀ اؤ د هغۀ د اولاد سره به همېشه د پاره زما تړون وى . کُوم چې يو نۀ ختمېدُونکے تړون دے .
ما ستا د اِسمٰعيل د پاره سوال اؤرېدلے دے ، نو هغۀ له به هم برکت ورکړم اؤ هغۀ له به ډېر بچى اؤ ډېر اولاد ورکړم . هغه به د دولسو بادشاهانو پلار وى اؤ زۀ به د هغۀ د اولاد نه يو لوئ قوم جوړ کړم .
خو زما به ستا د زوئ اِسحاق سره تړون وى ، چې هغه به تقريباً بل کال په دې ورځو کښې د ساره نه پېدا کېږى . “
چې کله خُدائ پاک د اِبراهيم سره خبرې تر سره کړې ، نو ترې نه لاړو .
هم په هغه ورځ اِبراهيم اِسمٰعيل اؤ په کور کښې چې څومره نران پېدا شوى وُو هغه ټول يې سُنت کړل ، سره د هغو نوکرانو چې د هغۀ په کور کښې پېدا شوى وُو اؤ هغه يې هم سُنت کړل چې د بل وطن نه راوستلے شوى وُو لکه څنګه چې خُدائ پاک هغۀ ته وئيلى وُو .
اِبراهيم د يو کم سلو کالو وو چې هغه سُنت شو ،
اؤ د هغۀ زوئ اِسمٰعيل د ديارلسو کالو وو .
دوئ دواړه په يوه ورځ سُنت شول ،
اؤ ورسره د اِبراهيم ټول نوکران هم سُنت شول .
مالِک خُدائ اِبراهيم ته د ممرې پاکو ونو سره راڅرګند شو . چې اِبراهيم د سرې غرمې په وخت د خېمې د دروازې په خُله کښې ناست وو ،
هغۀ وکتل اؤ څۀ ګورى چې هلته درې سړى ولاړ دى . هغوئ يې چې څنګه وليدل ، هغۀ ستړى مشى له ورمنډه کړه . د عِزت نه ورته ټيټ شو ،
اِبراهيم ووئيل ، ” صاحِبانو ! کۀ تاسو ما د دې قابِل ګڼئ ، نو زما سره ايسار شئ چې زۀ ستاسو خِدمت وکړم .
کۀ اِجازت وى نو زۀ به ستاسو خپو وينځلو له لږې اوبۀ راوړم ، تاسو د دې ونې لاندې دمه وکړئ .
زۀ به تاسو له لږه ډوډۍ هم راوړم ، نو تاسو به بيا ښۀ مزل وکړئ . دا زما د پاره د عِزت خبره ده چې زما کور ته راغلئ ، نو زۀ به ستاسو مېلمستيا کوم . “ هغوئ جواب ورکړو ، ” ښۀ ده ، چې څنګه ستا خوښه وى نو هغه شان وکړه . “
اِبراهيم خېمې ته تېز لاړو اؤ ساره ته يې ووئيل ، ” زر شه . د ټولو نه د ښۀ اوړو بوجۍ راواخله اؤ ډوډۍ ترې پخې کړه . “
بيا هغۀ د مال رَمې ته ورمنډه کړه اؤ يو کچه اؤ څورب څخے يې راونيوو اؤ يو نوکر له يې ورکړو ، چې هغه يې زر زر تيار کړى .
هغۀ لږ ماستۀ ، پئ اؤ هغه پخه شوې غوښه هم راوړه اؤ سړو ته يې هر څۀ کېښودل اؤ چې کله هغوئ ډوډۍ خوړله نو د ونې لاندې ورته ولاړ وو .
بيا هغوئ د هغۀ نه تپوس وکړو ، ” ستا ښځه ساره چرته ده ؟ “ هغۀ جواب ورکړو ، ” هغه دننه په خېمه کښې ده . “
يو مېلمه ووئيل ، ” په راتلُونکى کال کښې به زۀ واپس راشم اؤ ستا د ښځې ساره به يو زوئ پېدا شوے وى . “ ساره د خېمې د دروازې شا ته دا خبرې اؤرېدلې .
اوس ګوره ، اِبراهيم اؤ ساره ډېر بُوډاګان وُو . اؤ ساره د ماشُوم د پېدا کېدو نۀ وه .
نو ساره د ځان سره وخندل اؤ وې وئيل ، ” اوس زۀ زَړه اؤ ضعيفه يم اؤ زما خاوند هم بُوډا دے ، نو اوس په دې عُمر کښې به زۀ د هغۀ سره څملم څۀ ؟ “
نو مالِک خُدائ د اِبراهيم نه تپوس وکړو ، ” ساره ولې وخندل اؤ وې وئيل چې په دې عُمر کښې زما ماشُوم پېدا کېدے شى څۀ چې زۀ ډېره بُوډۍ يم ؟
داسې څۀ شته چې د مالِک خُدائ د پاره مُشکل وى ؟ لکه چې څنګه ما ووئيل ، په راتلُونکى کال به زۀ واپس راځم اؤ د ساره به يو زوئ پېدا شى . “
نو ساره مُنکره شوه ځکه چې هغه يرېده . هغې ووئيل ، ” ما خو نۀ دى خندلى . “ هغۀ جواب ورکړو ، ” اؤ تا وخندل . “
بيا هغه سړى روان شول اؤ يو داسې ځائ ته لاړل چې د کُوم ځائ نه يې صُدوم ليدلے شو ، نو اِبراهيم هغوئ ته په مخه ښه وئيلو د پاره ورسره لاړو .
نو مالِک خُدائ د ځان سره ووئيل ، ” زۀ چې څۀ کول غواړم هغه به د اِبراهيم نه نۀ پټوم .
د هغۀ اولاد به يو لوئ طاقتور قوم وى اؤ د هغۀ په ذريعه به زۀ ټولو قومُونو له برکت ورکړم .
ما هغه د دې د پاره غوره کړے دے چې هغه خپلو زامنو اؤ اولاد ته دا نصيحت وکړى چې زما خبره منى اؤ هغه څۀ کوى چې کُوم صحيح اؤ حق دى . کۀ دوئ داسې کوى ، نو زۀ به هم د هغۀ د پاره هغه هر څۀ وکړم چې ما يې وعده کړې ده . “
بيا مالِک خُدائ اِبراهيم ته ووئيل ، ” په صُدوم اؤ عمُوره باندې ډېر سخت الزامُونه دى ، دوئ ډېر بد عملونه کوى .
زۀ به لاندې خامخا ځم چې دا پته ولګوم چې کُوم الزامُونه ما اؤرېدلى دى چې هغه رښتيا دى اؤ کۀ نه . “
بيا هغه دوه سړى لاړل اؤ د صُدوم طرف ته روان شول ، خو مالِک خُدائ د اِبراهيم سره ايسار شو .
اِبراهيم مالِک خُدائ ته نزدې شو اؤ تپوس يې ترې وکړو ، ” تۀ په رښتيا د بد عملو سره صادقان هم تباه کوې ؟
کۀ په ښار کښې پنځوس صادقان کسان وى ، نو تۀ به ټول ښار تباه کوې ځۀ ؟ تۀ به دوئ نۀ معاف کوې د دې د پاره چې هغه پنځوس کسان بچ شى ؟
په رښتيا سره تۀ به د بد عملو سره صادقان نۀ وژنې . دا نا ‌ مُمکن دى ، تۀ داسې نۀ شې کولے . کۀ تۀ داسې وکړې ، نو صادقانو خلقو ته به د بد عملو سره سزا مِلاؤ شى . دا نا ‌ مُمکن دى . د دُنيا اِنصاف کوُونکے به خامخا اِنصاف کوى . “
مالِک خُدائ ورته ووئيل ، ” کۀ په صُدوم کښې پنځوس صادقان کسان هم وى ، نو زۀ به د هغوئ په خاطر ټول ښار بچ کړم . “
اِبراهيم بيا ووئيل ، ” مالِکه خُدايه ! ما معاف کړه چې زۀ زړۀ ور شوم اؤ ستا په مخکښې خبرې کوم . ځکه چې زۀ ستا په مخکښې هيڅ هم نۀ يم .
خو کېدے شى چې هلته د پنځوسو صادقانو کسانو په ځائ صِرف پينځۀ څلوېښت وى . نو تۀ به د پينځو کسانو د کمى په وجه ټول ښار تباه کوې څۀ ؟ “ مالِک خُدائ جواب ورکړو ، ” کۀ پينځۀ څلوېښت صادقان کسان هم وى نو زۀ به هغه ښار نۀ تباه کوم . “
اِبراهيم بيا ووئيل ، ” کېدے شى چې هلته صِرف څلوېښت کسان وى . “ هغۀ جواب ورکړو چې ، ” کۀ څلوېښت کسان هم وى نو زۀ به هغه ښار نۀ تباه کوم . “
اِبراهيم ووئيل ، ” مالِکه خُدايه ! غُصه کېږه مه ، خو زۀ يو ځل بيا عرض کوم . کۀ هلته صِرف دېرش کسان وى نو بيا ؟ “ هغۀ ووئيل ، ” زۀ به داسې نۀ کوم کۀ دېرش هم وى . “
اِبراهيم ووئيل ، ” مالِکه خُدايه ! ما معاف کړه چې زۀ زړۀ ور شوم اؤ ستا په مخکښې خبرې کوم ، خو کۀ صِرف شل کسان وى ؟ “ هغۀ ووئيل ، ” زۀ به هغه ښار نۀ تباه کوم کۀ شل کسان هم وى . “
اِبراهيم ووئيل ، ” مالِکه خُدايه ! غُصه کېږه مه ، زۀ به صِرف يو ځل بيا عرض کوم . کۀ هلته صِرف لس کسان وى نو بيا ؟ “ هغۀ ووئيل ، ” کۀ لس کسان هم وى نو زۀ به هغه ښار نۀ تباه کوم . “
چې د اِبراهيم سره يې خبرې ختمې کړې نو مالِک خُدائ لاړو اؤ اِبراهيم کور ته راوګرځېدو .
په هغه ماښام چې دوه فرِښتې صُدوم ته راغلې ، لُوط د ښار د دروازې سره نزدې د جرګې په ځائ کښې ناست وو . چې څنګه هغۀ هغوئ وليدې ، نو هغه پاڅېدو اؤ ستړې مشى له ورَغلو . هغه هغوئ ته د عِزت نه ټيټ شو
اؤ وې وئيل ، ” صاحِبانو ! زۀ به ستاسو خِدمت کوم . ما سره کور ته لاړ شئ . تاسو خپې ووينځئ اؤ شپې ته ايسار شئ . تاسو چې سحر وختى پاڅئ نو په خپله مخه تلے شئ . “ خو هغوئ جواب ورکړو ، ” نه ، مُونږ به دلته د جرګې په ځائ کښې شپه وکړُو . “
خو هغۀ ډېر زور کولو اؤ آخِر ورسره کور ته لاړل . لُوط خپلو نوکرانو له حُکم ورکړو چې ډوډۍ پخه کړى اؤ د مېلمنو د پاره ښۀ خوراک تيار کړى . چې ډوډۍ تياره شوه ، نو هغوئ وخوړه .
د مېلمنو د څملاستو نه مخکښې ، د صُدوم خلق د هغه کور نه تاؤ شول . چې د ښار ټول خلق ، واړۀ زاړۀ په کښې وُو .
دوئ لُوط بهر راوغوښتلو اؤ تپوس يې ترې وکړو ، ” هغه سړى چرته دى چې نن تا کره ايسار دى ؟ مُونږ له يې بهر راوباسه . “ د صُدوم خلقو د هغوئ سره زنا کول غوښتل .
لُوط بهر ووتلو اؤ ځان پسې يې دروازه بند کړه .
هغۀ هغوئ ته ووئيل ، ” عزيزانو ! زۀ ستاسو مِنت زارى کوم ، داسې بد کار مۀ کوئ .
ګورئ ! زما دوه لُوڼه دى چې لا وادۀ شوې نۀ دى . هغوئ به زۀ بهر تاسو له راولم اؤ چې څۀ مو خوښه وى هغه ورسره وکړئ . خو دې سړو ته هيڅ هم مه وايئ ، دوئ زما مېلمانۀ دى اؤ د دوئ حِفاظت کول په ما فرض دى . “
خو دوئ ووئيل ، ” ځه مړه ورک شه مُسافر سړے يې ! تۀ څوک يې چې مُونږ ته چل ښائې ؟ زمُونږ د مخې نه لرې شه ، ګنى د هغوئ نه به دې هم بد حال وکړُو . “ دوئ لُوط له ديکه ورکړه اؤ د دروازې په ماتېدو يې شروع وکړه .
خو هغه دننه دوه سړو ورمنډه کړل ، لُوط يې کور ته واپس راښکلو اؤ دروازه يې بند کړه .
بيا هغوئ بهر هغه ټول خلق ړاندۀ کړل ، نو هغوئ د دروازې په لټولو ستړى شول .
هغه دوه سړو لُوط ته ووئيل ، ” کۀ دلته ستا نور څوک وى لکه زامن ، لُوڼه ، زُومان اؤ يا ستا نور خپلوان په دې ښار کښې وى ، نو د دې ځائ نه يې بهر کړه ،
ځکه چې مُونږ دا ځائ تباه کوُو . مالِک خُدائ ته د دې خلقو خِلاف فريادُونه رسېدلى دى اؤ مُونږ يې رالېږلى يُو چې صُدوم تباه کړُو . “
بيا لُوط هغه سړو ته ورَغلو چې کُومو ته يې لُوڼه کوژدن شوې وې اؤ ورته يې ووئيل ، ” زر شئ اؤ د دې ځائ نه ووځئ ، مالِک خُدائ به دا ځائ تباه کوى . “ خو د هغوئ خيال دا وو چې هغه ټوقې کوى .
سحر وختى فرښتو کوشش وکړو چې لُوط تېز شى . هغوئ ووئيل ، ” زر شه ! خپله ښځه اؤ دوه لُوڼه روانې کړه اؤ ووځه ، نو داسې به تاسو نۀ مړۀ کېږئ چې کله ښار تباه کېږى . “
خو لُوط سستى کوله . اؤ مالِک خُدائ په هغۀ رحم وکړو ، نو هغه سړو لُوط ، د هغۀ ښځه اؤ د هغۀ دواړه لُوڼه يې د لاس نۀ ونيولې اؤ د ښار نۀ يې بهر وويستل .
بيا يوې فرِښتې ووئيل ، ” وتښتئ چې ژوندى پاتې شئ ، په شا مۀ ګورئ اؤ په مېدان کښې مۀ پاتې کېږئ . غرُونو ته منډه کړئ ، نو داسې به تاسو د مرګ نه بچ شئ . “
خو لُوط جواب ورکړو ، ” اُف ! نه صاحِبانو ! په مُونږ داسې مۀ کوئ .
تاسو زما سره ډېر ښۀ کړى دى اؤ زما ژوند مو بچ کړو . خو غرُونه ډېر زيات لرې دى ، تباهى به زما په سر راشى اؤ هلته رسېدو نه مخکښې به زۀ مړ شم .
تاسو ته هغه وړُوکے ښار ښکارى ؟ هغه نزدې دے . زۀ به هلته لاړ شم . ګورئ هغه خو وړُوکے ځائ دے ، خو زۀ به په آمن کښې يم . “
هغۀ جواب ورکړو ، ” ټيک ده ، زۀ به ستا خبره ومنم . زۀ به هغه ښار نۀ تباه کوم .
زر منډه کړه ! زۀ به تر هغې پورې هيڅ هم نۀ کوم چې ته هلته رسېدلے نۀ يې . “ لُوط دې ته وړُوکے ووئيل ، نو ځکه د هغه ښار نُوم ضُعر شو .
نمر په راختو وو چې لُوط ضُعر ته ورسېدو .
ناڅاپى مالِک خُدائ د صُدوم اؤ عمُوره په ښارُونو باندې د اور د کاڼو باران اؤرولو
اؤ هغه ښارونه اؤ ټول مېدان يې تباه کړو ، سره د ټولو خلقو اؤ هر هغه څۀ چې په هغه زمکه زرغُون شوى وُو ، تباه شول .
خو د لُوط ښځې شا ته وکتل اؤ د مالګې ستن ترې جوړه شوه .
په بله ورځ سحر وختى اِبراهيم هغه ځائ ته تېز لاړو چرته چې هغه د مالِک خُدائ په حضُور کښې مخکښې ولاړ وو .
هغۀ لاندې صُدوم اؤ عمُوره اؤ د دې ټولو علاقو ته وکتل اؤ وې ليدل چې د هغه وطن نه لُوګى ختل ، دا داسې لُوګى وُو لکه چې د بټۍ نه خېژى .
خو چې خُدائ پاک د مېدان هغه ښارونه تباه کړل چرته چې لُوط اوسېدو ، نو اِبراهيم د هغۀ ياد وو اؤ لُوط يې ولېږلو چې ځان بچ کړى .
لُوط يرېدو چې په ضُعر کښې پاتې شى ، نو هغه د خپلو دوه لُوڼو سره پاس غرُونو ته لاړو اؤ دوئ په يو غار کښې اوسېدل .
نو مشرې لُور يې خپلې خور ته ووئيل ، ” زمُونږ پلار بُوډا کېږى اؤ په ټوله دُنيا کښې سړى نشته چې مُونږ وادۀ کړى اؤ بچى مو پېدا شى .
راځه چې خپل پلار نشه کړُو ، نو د هغۀ سره به څملُو اؤ بچى به مو پېدا شى . “
په هغه شپه هغوئ هغۀ له شراب ورکړل اؤ مشره لُور د هغۀ سره څملاسته . خو هغه دومره نشه وو چې پته ورته ونۀ لګېده .
بله ورځ مشرې لُور خپلې خور ته ووئيل ، ” تېره شپه زۀ د هغۀ سره څملاستم ، اوس راځه چې نن شپه يې بيا نشه کړُو اؤ تۀ د هغۀ سره څمله . نو مُونږ دواړه به د پلار نه اُميدوارې شُو . “
نو هغه شپه هغوئ هغه بيا نشه کړو اؤ کشره لُور د هغۀ سره څملاسته . خو بيا هم هغه دومره نشه وو چې هغۀ ته هيڅ پته ونۀ لګېده .
نو د لُوط دواړه لُوڼه د خپل پلار نه اُميدوارې شوې .
د مشرې لُور يې يو زوئ وشو ، چې د هغۀ نُوم يې موآب کېښودو . هغه د نن زمانې د موآبيانو پلار نيکۀ وو .
د کشرې لُور يې هم يو زوئ وشو ، چې د هغۀ نُوم يې بِن ‌ عمى کېښودو . هغه د نن زمانې د عمونيانو پلار نيکۀ وو .
اِبراهيم د ممرې نه د کنعان صحرا ته لاړو اؤ د قادِس اؤ شُور په مېنځ کښې اوسېدو . په هغه وخت کښې چې کله هغه په جرار کښې اوسېدو ،
هغۀ وئيلى وُو چې خپله ښځه ساره يې خور ده . نو د جرار بادشاه ابى ‌ ملِک ترې ساره بوتلې وه .
خو يوه شپه هغۀ خُدائ پاک په خوب کښې وليدو اؤ ورته يې ووئيل : ” ګوره ! تۀ د مرګ په خُله ولاړ يې ، ځکه چې کُومه ښځه تا راوستې ده هغه وادۀ شوې هم ده . “
خو ابى ‌ ملِک ګوتې هم نۀ وې وروړې اؤ هغۀ ووئيل ، ” مالِکه خُدايه ! زۀ بې ‌ ګُناه يم ! تۀ به ما اؤ زما خلق تباه کوې څۀ ؟
اِبراهيم خو په خپله وئيلى وُو چې هغه يې خور ده اؤ هغې هم وئيلى وُو چې هغه يې ورور دے . ما خو دا په صفا نېت کړى دى اؤ زما لاسُونو ګُناه نۀ ده کړې . “
خُدائ پاک په خوب کښې جواب ورکړو ، ” اؤ ، ما ته پته ده چې تا دا په صفا نېت کړى دى ، هغې ته ګوتې وروړلو ته مې ځکه پرې نۀ ښودلې چې زما خِلاف ګُناه ونۀ کړې
خو اوس ، هغه ښځه خپل خاوند ته واپس کړه . هغه يو نبى دے اؤ هغه به درته دُعا وکړى اؤ تۀ به مړ نۀ شې . خو کۀ تۀ هغه واپس نۀ ورکوې ، نو زۀ تا خبروم چې تۀ اؤ ستا ټول خلق به مړۀ کېږئ . “
بل سحر وختى ابى ‌ ملِک خپل ټول درباريان راوغوښتل اؤ چې څۀ شوى وُو ورته يې ووئيل اؤ هغوئ سخت ويرېدل .
بيا ابى ‌ ملِک اِبراهيم راوغوښتلو اؤ تپوس يې ترې وکړو ، ” دا تا په مُونږ څۀ کړى دى ؟ ما تا سره څۀ بد کړى دى چې تا په ما اؤ زما په بادشاهۍ دا آفت راوستلے دے ؟ داسې خو د هيچا سره هم نۀ دى کول پکار ، لکه چې تا زما سره کړى دى .
دا تا ولې کړى دى ؟ “
اِبراهيم جواب ورکړو ، ” زما دا خيال وو چې دلته به داسې هيڅ څوک هم نۀ وى چې هغه د خُدائ پاک نه يرېږى اؤ دوئ به ما ووژنى چې زما ښځه بوځى .
هغه په رښتيا زما خور ده . هغه زما د پلار لُور ده ، خو زما د خپلې مور لُور نۀ ده اؤ ما هغه وادۀ کړه .
چې کله خُدائ پاک زۀ د خپل پلار د کور نه مُسافر کړم ، نو ما هغې ته ووئيل ، تۀ به زما سره هغه وخت خپل غېرت څرګند کړې چې هر چا ته وائې چې زۀ ستا ورور يم . “
بيا ابى ‌ ملِک ساره واپس اِبراهيم ته ورکړه ، هم هغه وخت يې هغۀ ته ګډې ، څاروى اؤ نوکران هم ورکړل .
هغۀ اِبراهيم ته ووئيل ، ” ګوره ! دا ټوله زما زمکه ده ، چې چرته دې خوښه وى هلته اوسېږه . “
هغۀ ساره ته ووئيل ، ” زۀ ستا ورور له يو زر د سپينو زرو سيکې ورکوم ، دا د دې د پاره چې تا سره څومره خلق دى چې ټولو ته ثابِته شى چې تۀ بې ‌ ګُناه يې ، هر چا ته به معلُومه شى چې ستا لمن پاکه ده . “
نو په دې وجه چې د اِبراهيم د ښځې ساره سره کُومه واقعه شوې وه ، مالِک خُدائ د ابى ‌ ملِک په محل کښې ټولې ښځې شنډې کړې . نو اِبراهيم د ابى ‌ ملِک د پاره دُعا وکړه اؤ خُدائ پاک هغه روغ کړو ، خُدائ پاک د هغۀ ښځه اؤ د هغۀ وينځې هم روغې کړې ، چې د دوئ بچى پېدا شى .
مالِک خُدائ ساره له برکت ورکړو اؤ خپله وعده يې ورسره پُوره کړه .
اګرچې اِبراهيم په خپله ډېر بُوډا وو ، خو لکه څنګه چې خُدائ پاک ورته وئيلى وُو ساره اُميدواره شوه اؤ هم په هغه صحيح وخت د هغې زوئ وشو .
اِبراهيم په خپل زوئ اِسحاق نُوم کېښودو ،
اؤ چې اِسحاق د اتو ورځو شو ، نو اِبراهيم سُنت کړو ، هم هغه شان چې څنګه خُدائ پاک حُکم ورکړے وو .
اِبراهيم د سلو کالو وو چې اِسحاق پېدا شو ،
نو ساره ووئيل ، ” خُدائ پاک زۀ خندولې يم . اوس چې هر څوک د دې نه خبر شى نو زما سره به خاندى .
چا به اِبراهيم ته وئيلى وے چې يوه ورځ به زما نه هم د هغۀ ماشُوم پېدا کېږى ؟ خو ګورئ ! په زوړ عُمر کښې يې زما نه زوئ پېدا شوے دے . “
چې ماشُوم غټېدو اؤ په خپله د ډوډۍ د خوړلو شو . نو په هغه ورځ اِبراهيم يو لوئ خېرات وکړو .
يوه ورځ ، ساره وکتل چې د هاجِرې زوئ اِسمٰعيل لوبې کولې ، نو هغې اِبراهيم ته ووئيل ، ” دا مِصرۍ وينځه اؤ د هغې زوئ ورک کړه ، زۀ دا نۀ غواړم چې هغۀ ته دې په ميراث کښې يو څيز هم مِلاؤ شى . هر څۀ به زما د زوئ وى . “
دې مسئلې اِبراهيم ډېر پرېشان کړو ، ځکه چې اِسمٰعيل خو هم د هغۀ زوئ وو .
خو خُدائ پاک ووئيل ، ” اِبراهيمه ! د خپلې وينځې اؤ د هلک په باره کښې مۀ خفه کېږه . هم هغه شان وکړه چې څنګه درته ساره وائى ځکه چې د اِسحاق په ذريعه به ستا اولاد ډېر شى .
خو د وينځې زوئ هم ستا زوئ دے اؤ د هغۀ د اولاد نه به يو لوئ قوم جوړ کړم . “
بل سحر وختى اِبراهيم پاڅېدو اؤ هاجِرې له يې د اوبو ډک مشک اؤ ډوډۍ ورکړه . او دا يې ورله په ولى کېښودل اؤ د زوئ سره يې رُخصت کړه . اؤ هغه لاړه اؤ بيرسبع ته نزدې په صحرا کښې سرګردانه ګرځېدله ،
اؤ چې د هغوئ سره اوبۀ ختمې شوې ، نو هاجِرې زوئ د يو بُوټى لاندې کښېنولو .
اؤ لږه لرې ترې کښېناسته ، هغې د ځان سره ووئيل چې زۀ دا نۀ شم زغملے چې د خپل زوئ مرګ ووينم . اؤ هغه هلته ناسته وه سلګۍ يې وهلې اؤ ژړل يې .
چې کله خُدائ پاک د هلک ژړا واؤرېده ، نو د خُدائ پاک فرِښتې د آسمان نه هاجِرې ته آواز وکړو اؤ ورته يې ووئيل ، ” هاجِرې ! تۀ ولې پرېشانه يې ؟ يرېږه مۀ . خُدائ پاک ستا د زوئ ژړا اؤرېدلې ده .
اُوچت يې کړه اؤ په غېږ کښې يې کښېنوه ، ځکه چې زۀ به هغه د يو لوئ قوم پلار کړم . “
بيا خُدائ پاک هغې ته يو کُوهے وښودلو . نو هغه کُوهى ته لاړه اؤ مشک يې د اوبو نه ډک کړو اؤ هلک له يې اوبۀ ورکړې .
خُدائ پاک اِسمٰعيل له برکت ورکړو اؤ چې هلک څنګه لوئ شو ، نو د هغۀ نه يو تکړه تير انداز جوړ شو .
هغه د فاران په صحرا کښې اوسېدو ، مور ورله يوه مِصرۍ جينۍ خوښه کړه اؤ ورته يې وادۀ کړه .
تقريباً هم په هغه وخت ابى ‌ ملِک اؤ د هغۀ د لښکر مشر فيکُل اِبراهيم ته ووئيل ” خُدائ پاک تا له په هر کار کښې برکت درکوى ،
اوس زۀ غواړم چې تۀ د خُدائ پاک په نُوم دا تړون وکړې چې تۀ به زما سره دهوکه نۀ کوې اؤ همېشه به زما اؤ زما د اولاد وفادار يې ، لکه څنګه چې زۀ همېشه تا سره په دې وطن کښې وفادار يم چې تۀ دلته مُسافر وې . “
نو اِبراهيم ورسره وعده وکړه .
يوه ورځ ، اِبراهيم ابى ‌ ملِک ته شکايت وکړو چې ، ” ستا يو څو نوکرانو زما په يو کُوهى قبضه کړې ده . “
ابى ‌ ملِک ورته ووئيل ، ” دا خو ما ستا نه په وړومبى ځل واؤرېدل . تا ما ته مخکښې ولى ونۀ وئيل ؟ ما ته پته نشته چې دا چا کړى دى . “
اِبراهيم ابى ‌ ملِک ته ګډې اؤ څۀ غواګانې ورکړې ، نو د دوئ په مېنځ کښې د آمن مُعاهده وشوه .
اِبراهيم د خپلې رَمې نه اووۀ ګډې جُدا کړې ،
اؤ ابى ‌ ملِک ترې تپوس وکړو ، ” تا دا اووۀ ګډې ولې جُدا کړې ؟ “
اِبراهيم جواب ورکړو ، ” زۀ غواړم چې دا اووۀ ګډې زما نه قبُولې کړې نو تۀ به ګواه يې چې ما دا کُوهے کنستلے وو . “
نو په هغه ځائ يې بيرسبع نُوم کېښودو ، ځکه چې دوئ دواړو دلته مُعاهده کړې وه .
چې کله مُعاهده وشوه ، نو ابى ‌ ملِک اؤ د هغۀ د لښکر مشر فيکُل واپس د فلسطين وطن ته لاړل .
اِبراهيم په بيرسبع کښې د غز ونه وکَرله اؤ د مالِک خُدائ د ابدى خُدائ عِبادت يې وکړو .
اؤ اِبراهيم ډېر وخت مُسافر وو اؤ د فلسطين په وطن کښې اوسېدو .
څۀ موده وروستو خُدائ پاک د اِبراهيم اِمتحان واخستو ، هغۀ ته يې ووئيل ، ” اِبراهيمه ! “ نو اِبراهيم جواب ورکړو ، ” زۀ حاضر يم . “
خُدائ پاک ورته ووئيل ، ” خپل زوئ روان کړه ، خپل يکى يو زوئ اِسحاق ، د کُوم سره چې تۀ ډېره مينه کوې اؤ د مورياه وطن ته لاړ شه . هلته په يو غر باندې چې زۀ به يې درته ښايم ، هغه ما ته د قُربانۍ په توګه پېش کړه . “
نو اِبراهيم سحر وختى پاڅېدو ، خپل خر يې کته کړو اؤ خپل دوه ځوانان سړى اؤ اِسحاق يې ځان سره روان کړل ، هغۀ د سوزېدُونکې قُربانۍ د پاره لرګى پرې کړل اؤ روان شو اؤ هغه ځائ ته لاړو کوم چې خُدائ پاک ورته ښودلے وو .
په دريمه ورځ چې اِبراهيم وکتل نو د لرې نه يې هغه ځائ وليدو .
نو هغۀ نوکرانو ته ووئيل ، ” دلته د خرۀ سره ايسار شئ . دا هلک اؤ زۀ به هلته لاړ شُو اؤ مُونږ به عِبادت وکړُو اؤ واپس به تاسو له راشُو . “
اِبراهيم په اِسحاق د قُربانۍ لرګى يوړل اؤ په خپله يې يوه چاړۀ اؤ ژوندى سکارۀ د اور بلولو د پاره يوړل . چې کله دوئ مزل کولو ،
نو اِسحاق ووئيل ، ” پلاره ! “ هغۀ جواب ورکړو ، ” اؤ ! زما زويه ؟ “ اِسحاق ترې تپوس وکړو ، ” ما ته پته ده چې تا سره سکارۀ اؤ لرګى شته ، خو د قُربانۍ د پاره ګډُورے چرته دے ؟ “
اِبراهيم جواب ورکړو ، ” زما زويه ، خُدائ پاک به په خپله د يو ګډ بندُوبست وکړى . “ اؤ دوئ دواړه روان وُو .
کله چې هغه ځائ ته ورسېدل کُوم چې ورته خُدائ پاک ښودلے وو ، اِبراهيم يوه قُربان ‌ ګاه جوړه کړه اؤ لرګى يې پرې سم کېښودل . هغۀ خپل زوئ وتړلو اؤ په قُربان ‌ ګاه کښې يې د لرګو د پاسه کېښودو .
بيا اِبراهيم د خپل زوئ حلالولو د پاره چاړۀ راواخستله .
خو ناڅاپه د مالِک خُدائ فرِښتې د آسمان نه هغۀ ته آواز وکړو ، ” اِبراهيمه ، اِبراهيمه ! “ هغۀ جواب ورکړو ، ” زۀ حاضر يم . “
فرِښتې ووئيل ، ” هلک له چې هيڅ تکليف ورنۀ کړې اؤ نۀ ورته څۀ ووائې . ما ته پته ده چې تۀ د خُدائ پاک نه يرېږې ، ځکه چې تا هغۀ ته خپل يکى يو زوئ هم پېش کړو . “
اِبراهيم څۀ ګورى چې يو ګډ د ښکرو نه په غنو کښې اِنښتے وو . هغه لاړو اؤ را وې نيوو اؤ د خپل زوئ په ځائ يې د سوزېدُونکې قُربانۍ په توګه پېش کړو .
اِبراهيم په هغه ځائ ” مالِک خُدائ بندُوبست کوى “ نُوم کېښودو . اؤ د تر ننه پورې خلق وائى ، ” د مالِک خُدائ په غر به بندُوبست کېږى “ .
د مالِک خُدائ فرِښتې په دويم ځل د آسمان نه اِبراهيم ته آواز وکړو چې ،
” مالِک خُدائ وائى چې زۀ مالِک خُدائ په خپل نُوم قسم کوم چې زۀ به تا له ډېر زيات برکت درکړم . ځکه چې تا دا وکړل اؤ خپل يکى يو زوئ دې هم زما نه بچ ونۀ ساتلو ،
زۀ دا وعده کوم چې زۀ به تا له دومره ډېر اولاد درکړم لکه چې په آسمان کښې څومره ستورى دى اؤ چې د سمندر په غاړه څومره شګې دى . ستا اولاد به خپلو دُښمنانو له شکست ورکړى .
ټول قومُونه به ما ته سوال کوى چې هغوئ له داسې برکت ورکړم لکه چې ما ستا اولاد له برکت ورکړے دے . ځکه چې تا زما حُکم ومنلو . “
اِبراهيم خپلو نوکرانو ته واپس لاړو اؤ دوئ په يو ځائ بيرسبع ته لاړل ، چې چرته اِبراهيم اوسېدو .
څۀ موده وروستو اِبراهيم خبر شو چې د خپل ورور ناحور يې د مَلِکه نه اتۀ بچى پېدا شوى دى :
مشرے عُوض ، د هغۀ ورور بُوز ، د ارام پلار قمو ‌ اېل ،
کَسِد ، حزو ، فِلداس ، اِدلاف اؤ بتو ‌ اېل ، د رِبقه پلار . د اِبراهيم د ورور ناحور ، د ښځې مَلِکه نه دا اتۀ زامن پېدا شول .
د ناحور دويمې ښځې ، رُومه نه ، طِبح ، جاحم ، تخص اؤ معکه پېدا شول .
ساره يو سل اووۀ ‌ ويشت کاله ژوندۍ وه .
هغه د کنعان په وطن کښې په قريت اربع کښې په حق ورسېده چې په حبرون مشهُور دے ، اؤ اِبراهيم د ساره په غم غمژن شو اؤ هغې پسې يې ژړل .
اِبراهيم د مړى خوا نه پاڅېدو ، حِتيانو له ورَغلو اؤ وې وئيل چې ،
” زۀ د پردى وطن يم اؤ تاسو سره اوسېږم ، زما خپله زمکه نشته چې چرته زۀ خپله ښځه په يو مُناسب ځائ کښې ښخه کړم . لږه زمکه په ما خرڅه کړئ . “
هغوئ جواب ورکړو چې ،
” نېکه ! زمُونږ خبره واوره ، مُونږ تا ته د يو تکړه مشر په سترګه ګورُو . زمُونږ د اديرې د ټولو نه ښۀ ځائ کښې خپل مړے ښخ کړه ، تا به هيڅ څوک د يو ځائ نه هم د خپل مړى ښخولو نه نۀ منع کوى . “
اِبراهيم پاڅېدو اؤ د هغه وطن خلقو يعنې حِتيانو ته يې د عِزت نه سر ټيټ کړو .
اؤ ورته يې ووئيل ، ” کۀ ستاسو دا خوښه وى چې زۀ دلته خپل مړے ښخ کړم ، نو د صحر زوئ عِفرون ته ووايئ
چې د خپل پټى په سر کښې د مکفيله غار په ما خرڅ کړى . زۀ به يې پُوره قيمت ورکړم اؤ تاسو ټول به د دې ګواهان شئ . “
عِفرون هلته د ښار د دروازې سره نزدې ناست وو ، چې کله اِبراهيم دا عرض وکړو ، نو هغۀ جواب ورکړو چې ، ” صاحِبه ! دا ټول پټے سره د غار ستا په وړاندې دے . زما د خپلو خلقو په مخکښې زۀ دا ستا د مړى د قبر د پاره درکوم . “
يو ځل بيا ، اِبراهيم د هغه وطن خلقو ته د عِزت نه ټيټ شو
اؤ عِفرون ته يې ووئيل ، ” د دې ګواهانو په مخکښې ، زۀ تا له د دې پټى پُوره قيمت درکوم ، چې خپله ښځه ښخه کړم . دا قيمت زما نه قبُول کړه . “
عِفرون جواب ورکړو چې ،
” صاحِبه ! زما خبره واوره ، د دې ځائ قيمت صِرف څلور سوه د سپينو زرو سيکې به وى . په داسې وړُوکى قيمت به مُونږ څۀ ټينګېږُو ؟ خپل مړے ښخ کړه . “
اِبراهيم د عِفرون دا خبره منظُوره کړه اؤ هغه سپين زر يې عِفرون ته وتلل چې د کُومو په باره کښې يې د حِتيانو په مخکښې وئيلى وُو ، د هغه وخت د سوداګرو د وزن مُطابق ، څلور سوه د سپينو زرو سيکې .
نو داسې اِبراهيم د عِفرون نه هغه د ممرئ سره نزدى مکفيله په علاقه کښې هغه پټے واخستلو . پټے سره د هغه غار اؤ ګېر ‌ چاپېره چې څومره ونې وې .
د ښار په دروازه کښې د جرګې د ټولو سړو په مخکښې دا زمکه د اِبراهيم شوه چرته چې حِتيان د دې ګواهان وُو .
د دې نه پس ، اِبراهيم خپله ښځه ساره د مکفيله د پټى په غار کښې ښخه کړه
چې کُوم يې د حِتيانو نه اخستے وو .
اِبراهيم اوس د ډېر عُمر وو . مالِک خُدائ هغۀ له په هر کار کښې برکت ورکړے وو .
يوه ورځ ، اِبراهيم خپل مشر نوکر راوغوښتو اؤ هغۀ ته يې ووئيل ، ” زما سره يو پوخ لوظ وکړه ،
د مالِک خُدائ په نُوم زۀ تا له قسم درکوم ، د هغه خُدائ پاک چې په آسمان اؤ زمکه بادشاهى کوى ، چې تۀ به زما زوئ اِسحاق د پاره د دې ځائ د کنعان د وطن خلقو کښې ښځه نۀ خوښوې .
په ځائ د دې ، واپس هغه وطن ته لاړ شه چې چرته زۀ پېدا شوے وم . اؤ زما زوئ اِسحاق له زما په خپلوانو کښې ښځه وګوره . “
خو نوکر ترې نه تپوس وکړو ، ” کۀ هغه پېغله چې کُومه زۀ خوښه کړم ، دې وطن ته زما سره نۀ راځى ، نو زۀ څۀ اِسحاق هغه وطن له واپس ولېږم چې د کُوم نه تۀ راغلے يې ؟ “
اِبراهيم جواب ورکړو ، ” نه ، خيال کوه چې تۀ زما زوئ واپس هلته بونۀ ځې .
مالِک خُدائ هغه خُدائ پاک چې د آسمانُونو بادشاه دے زۀ د هغه وطن نه چې چرته زۀ پېدا شوے وم دلته راوستم ، ما ته يې ووئيل اؤ تړون يې راسره وکړو چې هغه به زما اولاد له دا زمکه ورکوى . چې کله تۀ هلته ځې ، نو مالِک خُدائ به ستا نه مخکښې خپله يوه فرِښته زما د زوئ د پاره ښځه لټولو کښې ستاسو مدد له راولېږى .
کۀ هغه ښځه تاسو سره د راتلو نه اِنکار کوى ، نو خېر دے تۀ د تړون نه آزاد يې . خو زما زوئ به هلته نۀ بوځې . “
نو نوکر د اِبراهيم سره پوخ تړون وکړو چې هغه هر څۀ به وکړى چې هغۀ ته يې د کولو د پاره وئيلى وُو .
د دې نه پس ، هغه نوکر د اِبراهيم لس اُوښان د ښو تُحفو سره بار کړل . بيا د شام شمال په طرف هغه ښار ته روان شو ، چرته چې د اِبراهيم ورور ناحور اوسېدو .
کله چې هغه هلته ورسېدو ، هغۀ د ښار نه بهر د چينې سره نزدې اُوښان کښېنول . دا د مازيګر وخت وو ، چې کله ښځې اوبو وړلو له راووتلې .
نوکر دُعا وکړه : ” تۀ مالِک خُدائ ، زما د نېک اِبراهيم خُدائ پاک يې ما نن کامياب کړه اؤ زما د نېک سره خپله وعده پُوره کړه .
زۀ دلته د هغه چينې سره يم چې چرته به د ښار پېغلې اوبۀ وړلو له راځى .
چې کُومې جينۍ ته زۀ وايم چې لږ منګے راټيټ کړه ، چې اوبۀ وڅښم ، کۀ هغه ووائى چې وڅښه اؤ زۀ به ستا اُوښانو له هم اوبۀ راوړم ، چې دا هم هغه وى چې تا خپل خِدمت کوُونکى اِسحاق له خوښه کړې ده . کۀ داسې وشى ، نو ما ته به پته ولګې چې تا زما د نېک سره خپله وعده پُوره کړې ده . “
د دُعا ختمولو نه مخکښې ، رِبقه چې د هغې په ولى منګے وو راووتله . هغه د بتو ‌ اېل لُور وه ، چې هغه د اِبراهيم د ورور ناحور اؤ د هغۀ د ښځې مَلِکه زوئ وو .
هغه ډېره ښائسته جينۍ وه اؤ لا وادۀ شوې نۀ وه . هغه لاندې چينې ته لاړه ، منګے يې ډک کړو اؤ راوختله .
د اِبراهيم نوکر د مِلاوېدو د پاره هغې له ورمنډه کړل اؤ ورته يې ووئيل ، ” ستا د منګى نه ما له لږې اوبۀ راکړه . “
هغې ووئيل ، ” وڅښه ، صاحِبه ! “ اؤ هغې زر د خپل ولى نه منګے راټيټ کړو اؤ چې هغۀ اوبۀ څښلې نو منګے يې ورته نيولے وو .
چې کله هغې اوبۀ ورکړلې ، هغې ووئيل ، ” زۀ به ستا اُوښانو له هم اوبۀ راوړم تر هغه پورې چې تنده يې ماته شى . “
هغې زر زر د څاروو د اوبو په ډيګۍ کښې منګے تشولو اؤ چينې ته به د نورو اوبو د پاره په منډه تله ، تر دې پورې چې ټولو اُوښانو ښۀ وڅښلې .
د هغه سړى په هغې باندې نظر وو اؤ غلے ولاړ وو ، چې معلُوم کړى چې مالِک خُدائ هغۀ له په سفر کښې کاميابى ورکړې ده کۀ نه .
چې کله اُوښانو اوبۀ وڅښلې ، هغه سړى د سرو زرو يوه قيمتى نتکۍ هغې ته ورپه پوزه کړه اؤ دوه درنې د سرو زرو کَړى يې ورپه لاس کړې .
هغۀ ووئيل ، ” ما ته ووايه چې ستا پلار څوک دے ، د هغۀ په کور کښې زمُونږ د شپې تېرولو ځائ شته ؟ “
هغې جواب ورکړو ، ” زما پلار بتو ‌ اېل دے ، چې د ناحور اؤ مَلِکه زوئ دے .
مُونږ سره ډېر بُوس اؤ واښۀ شته اؤ ستاسو د پاتې کېدو د پاره حُجره هم شته . “
بيا هغه سړى خپل سر ټيټ کړو اؤ د مالِک خُدائ عِبادت يې وکړو .
هغۀ ووئيل ، ” د مالِک خُدائ ثناء دې وى ، چې زما د نېک اِبراهيم خُدائ پاک دے ، چې هغۀ په رښتيا سره زما د نېک سره خپله وعده پُوره کړې ده . مالِک خُدائ زما د نېک خپلوانو ته زۀ نيغ راوستلم . “
جينۍ کور ته منډه کړه اؤ خپلې مور اؤ نورو ټولو ښځو ته يې ټوله قيصه تېره کړه .
د رِبقې يو ورور وو چې نُوم يې لابن وو ، هغۀ بهر د چېنې طرف ته منډه کړه چې چرته د اِبراهيم نوکر وو .
لابن د خپلې خور په پوزه نتکۍ اؤ د هغې په لاسُونو کَړې ليدلې وې . اؤ رِبقې دا خبره کوله چې لابن واؤرېدل څۀ چې هغه سړى وئيلى وُو . هغه د اِبراهيم نوکر له ورَغلو چې هغه د خپلو اُوښانو سره د چينې سره ولاړ وو ،
اؤ لابن ورته ووئيل ، ” زما سره کور ته لاړ شه . تۀ هغه سړے يې چې مالِک خُدائ برکت درکړے دے . تۀ دلته بهر ولې ولاړ يې ؟ ما په خپل کور کښې ستا د پاره ځائ تيار کړے دے اؤ هلته ستا د اُوښانو د پاره هم ځائ شته . “
نو هغه سړے دننه کور ته لاړو اؤ لابن د اُوښانانو نه بارُونه کُوز کړل اؤ بُوس اؤ واښۀ يې ورته واچول . بيا هغۀ د اِبراهيم د نوکر اؤ د هغۀ د سړو د پاره اوبۀ راوړې چې خپلې خپې ووينځى .
چې ډوډۍ يې کله راوړه ، هغه سړى ووئيل ، ” تر هغه پورې به زۀ خوراک نۀ کوم چې تر کُومې پورې ما هغه څۀ وئيلى نۀ وى چې څۀ وئيل غواړم . “ لابن ووئيل ، ” ټيک ده ووايه . “
هغۀ خبره شروع کړه ، ” زۀ د اِبراهيم نوکر يم .
مالِک خُدائ زما نېک له ډېر زيات برکت ورکړے دے اؤ هغه يې ډير مالدار کړے دے . هغۀ له يې د ګډو اؤ چېلو رَمې ، څاروى ، سپين زر ، سرۀ زر ، غُلامان اؤ وينځې ، اُوښان اؤ خرۀ هم ورکړى دى .
زما د نېک د ښځې ساره نه چې کله هغه بُوډۍ وه د هغۀ يو زوئ وشو اؤ زما نيک هغۀ له خپل هر څۀ ورکړى دى .
زما نېک زما نه دا پوخ لوظ اخستے دے چې د هغۀ حُکم به منم . هغۀ ووئيل ، د کنعان د وطن د پېغلو نه زما زوئ له ښځه مۀ خوښوه .
خو زما د پلار خلقو ، زما خپلوانو ته لاړ شه اؤ د هغۀ د پاره ښځه خوښه کړه .
اؤ ما د خپل نېک نه تپوس وکړو ، فرض کړه کۀ هغه ښځه زما سره نۀ راځى نو بيا ؟
هغۀ جواب راکړو چې مالِک خُدائ ، چې د کُوم ما همېشه فرمانبردارى کړې ده ، هغه به خپله فرِښته تا ته درولېږى اؤ کاميابى به درکړى . تۀ به زما د زوئ د پاره زما د خپلو خلقو نه ، زما د پلار د کورنۍ نه ، يوه ښځه پېدا کړې .
ستا د پاره صِرف يوه لار شته چې د تړون نه آزاد شې : هغه دا چې کۀ تۀ زما خپلوانو ته لاړ شې اؤ هغوئ تا ته اِنکار وکړى ، نو بيا به تۀ آزاد يې .
چې نن زۀ چينې ته راغلم ، ما مالِک خُدائ ته سوال وکړو ، اے مالِکه خُدايه ، زما د نېک اِبراهيم خُدايه پاکه ! ما له په سفر کښې کاميابى راکړه .
زۀ دلته د چينې سره يم ، کله چې يوه جينۍ اوبو وړلو له راشى ، نو زۀ به ورته ووايم چې ما له د خپل منګى نه لږې اوبۀ راکړى .
کۀ هغه ما له اؤ زما اُوښانو له هم اوبۀ ورکول وغواړى ، چې دا هم هغه ښځه وى چې تا زما د نېک زوئ د پاره خوښه کړې ده .
د هغې نه مخکښې چې ما پټه په زړۀ کښې دُعا ختمه کړې وه ، رِبقه چې د هغې په ولى منګے وو راغله اؤ لاندې چينې ته لاړه . ما هغې ته ووئيل چې ، څښلو له لږې اوبۀ راکړه .
هغې زر د خپل ولى نه منګے راټيټ کړو اؤ وې وئيل ، اوبۀ وڅښه اؤ زۀ به ستا اُوښانو له هم اوبۀ ورکړم . نو ما هم اوبۀ وڅښلې اؤ اُوښانو له يې هم ورکړې .
ما د هغې نه تپوس وکړو ، ستا پلار څوک دے ؟ نو هغې جواب راکړو ، زما پلار بتو ‌ اېل دے چې د ناحور اؤ مَلِکه زوئ دے . بيا ما هغې له نتکۍ ورپه پوزه کړه اؤ کَړى مې ورپه لاس کړې .
ما خپل سر ټيټ کړو اؤ د مالِک خُدائ عِبادت مې وکړو . ما د مالِک خُدائ ثناء ووئيله ، چې زما د نېک اِبراهيم خُدائ پاک دے ، چې هغۀ زۀ سيدها زما د نېک خپلوانو ته روان کړے وم ، چرته چې ما د خپل نېک د زوئ د پاره د هغۀ د ورور لُور ومُوندله .
نو کۀ تۀ زما د نېک سره خپله ذِمه وارى پُوره کول غواړې اؤ ښۀ سلُوک ورسره کوې ، نو ما ته ووايه اؤ کۀ نۀ وى نو هم ووايه ، بيا به زۀ فېصله وکړم چې ما له څۀ کول په کار دى . “
لابن اؤ بتو ‌ اېل جواب ورکړو ، ” دا خبره د مالِک خُدائ نه راپېښه ده اؤ مُونږ ورته ښۀ يا بد نۀ شُو وئيلے .
دا رِبقه ده ، د ځان سره يې بوځه . هغه دې ستا د نېک د زوئ ښځه شى ، لکه چې څنګه مالِک خُدائ په خپله وئيلى دى . “
چې کله د اِبراهيم نوکر دا خبره واؤرېده ، هغه ټيټ شو اؤ د مالِک خُدائ عِبادت يې وکړو .
بيا هغۀ ورله جامې ، سپين زر اؤ د سرو زرو کالى راوويستل اؤ رِبقې له يې ورکړل . هغۀ د هغې ورور اؤ مور له هم قيمتى تُحفې ورکړې .
د دې نه پس ، د اِبراهيم نوکر اؤ د هغۀ سره نورو سړو خوراک څښاک وکړو اؤ هلته يې شپه تېره کړه . چې کله هغوئ سحر پاڅېدل ، هغۀ ووئيل ، ” ما خپل نېک له واپس ولېږه . “
خو د رِبقې ورور اؤ د هغې مور ووئيل ، ” کم از کم لسو ورځو له دې هغه زمُونږ سره ايساره شى ، نو بيا دې لاړه شى . “
خو هغۀ ووئيل ، ” مُونږ مۀ ايساروئ . مالِک خُدائ زما سفر کامياب کړے دے ، ما خپل نېک له واپس ولېږئ . “
هغوئ جواب ورکړو ، ” مُونږ به رِبقه راوغواړُو اؤ د هغې نه به تپوس وکړُو چې هغه څۀ وائى . “
نو هغوئ رِبقه راوغوښته اؤ تپوس يې ترې وکړو ، ” تۀ د دې سړى سره تلل غواړې څۀ ؟ “ هغې جواب ورکړو ، ” اؤ زۀ به لاړه شم . “
نو هغوئ رِبقه اؤ د کور يوه زَړه خِدمت ‌ ګاره د اِبراهيم د نوکر اؤ د هغۀ د سړو سره ولېږل .
اؤ دوئ د رِبقې د پاره برکت وغوښتلو اؤ ورته يې ووئيل چې : ” خورې تۀ دې د زرګُونو مور شې ، ستا اولاد دې د خپلو دُښمنانو په ښارُونو بريالے شى . “
بيا رِبقه اؤ د هغې نوکرانې تيارې شوې اؤ په اُوښانو سورې شوې چې د اِبراهيم د نوکر سره لاړې شى اؤ دوئ ټول روان شول .
اِسحاق د ” بير ‌ لحى ‌ روئ “ نه راغلے وو . اؤ د کنعان صحرا کښې ايسار وو .
هغه ماښام په پټو کښې چکر لګولو له ووتلو اؤ څۀ ګورى چې اُوښان راروان وُو .
چې کله رِبقې اِسحاق وليدلو ، هغه د خپل اُوښ نه کُوزه شوه
اؤ د اِبراهيم نوکر نه يې تپوس وکړو ، ” هغه سړے چې په پټى کښې زمُونږ طرف ته راروان دے څوک دے ؟ “ نوکر جواب ورکړو ، ” هغه زما نېک دے . “ نو هغې څادر واخستلو اؤ خپل مخ يې پټ کړو .
نوکر هغه هر څۀ اِسحاق ته ووئيل چې څۀ يې کړى وُو .
بيا اِسحاق رِبقه خپلې هغه خېمې له راوستله چې د هغۀ مور ساره په کښې اوسېدلې وه اؤ هغه يې ښځه شوه . اِسحاق د رِبقه سره مينه کوله ، نو هغۀ ته د خپلې مور د مرګ نه پس آرام مِلاؤ شو .
بيا اِبراهيم بله ښځه وکړه ، چې د هغې نُوم قطوره وو .
د هغې نه يې زمران ، يُقسان ، مِدان ، ميديان ، اسباق اؤ سُوخ پېدا شول .
يُقسان د سِبا اؤ دَدان پلار وو اؤ د دَدان اولاد اسورى ، لطُوسى اؤ لومى وو .
د ميديان زامن عيفاه ، عِفر ، حنوک ، ابيداع اؤ الدوعا وُو . دا ټول د قطوره اولاد وو .
اِبراهيم چې څۀ هم لرل هغه يې اِسحاق ته ورکړل ،
هغۀ په خپل ژوندُون کښې هغه زامنو له تُحفې ورکړلې چې د هغۀ د نورو ښځو نه پېدا شوى وُو . بيا هغۀ دا زامن د خپل زوئ اِسحاق نه لرې ، د نَمرخاتۀ وطن ته ولېږل .
چې اِبراهيم د يو سل پينځۀ اؤياؤ کالو عُمر ته ورسېدو ،
نو اِبراهيم ساه ورکړه اؤ ښۀ په پوخ عُمر کښې په حق ورسېدو اؤ د ډېر عُمر سړے وو .
د هغۀ زامنو اِسحاق اؤ اِسمٰعيل ، د ممرئ سره نزدى د ضُعر د زوئ عِفرون حِتى په پټى کښې ، د مکفيله په غار کښې ښخ کړو .
دا هغه پټے وو چې اِبراهيم د حِتيانو نه اخستے وو ، اِبراهيم اؤ د هغۀ ښځه ساره دواړه هلته ښخ وُو .
د اِبراهيم د مرګ نه پس ، خُدائ پاک د هغۀ زوئ اِسحاق له برکت ورکړو ، چې هغه ” بير ‌ لحى ‌ روئ “ ته نزدې اوسېدو .
دا د اِبراهيم د زوئ اِسمٰعيل اولاد دے ، اِسمٰعيل د هاجِرې مِصرۍ زوئ وو څوک چې د ساره وينځه وه .
دا د اِسمٰعيل زامن وُو ، چې په دې ترتيب سره پېدا شوى وُو : نبايوت ، قيدار ، ادبيئل ، مِبسام ،
مِشماع ، دُومه ، مسه ،
حدد ، تيما ، يطور ، نفيس اؤ قِدمه .
دوئ د دولسو قبيلو پلاران وُو اؤ د دوئ نومُونه د دوئ په کلو اؤ د اوسېدو ځايُونو باندې ايښے شوى وُو .
اِسمٰعيل د يو سل اووۀ دېرشو کالو وو چې ساه يې ورکړه اؤ په حق ورسېدو .
د اِسمٰعيل اولاد د حويله اؤ شُور علاقې په مېنځ کښې اوسيدل دا د اسُور په لاره مِصر سره نزدى وو . دوئ د اِبراهيم د نور اولاد نه جُدا اوسېدل .
دا د اِبراهيم د زوئ اِسحاق قيصه ده .
اِسحاق د څلوېښتو کالو وو چې کله هغۀ د رِبقې ، د بتو ‌ اېل لُور ، د لابن خور سره وادۀ وکړو . دوئ د ميسوپوتاميه ارامى وُو .
اِسحاق مالِک خُدائ ته د خپلې ښځې د پاره سوال وکړو ، ځکه چې هغه شنډه وه . مالِک خُدائ د هغۀ آواز واؤرېدو اؤ رِبقه اُميدواره شوه .
د هغې جوړه بچى پېدا کېدُونکى وُو اؤ د پېدا کېدو نه مخکښې دوئ د مور په خېټه کښې په ضد شول . نو هغې د مالِک خُدائ نه تپوس وکړو ، ” په ما داسې ولې کېږى ؟ “
مالِک خُدائ هغې ته ووئيل ، ” ستا په خېټه کښې دوه قومُونه دى ، ستا نه دوه پېدا کېدُونکى قومُونه به د يو بل خِلاف وى . يو به د بل نه طاقتور وى ، مشر به د کشر خِدمت ‌ ګار وى . “
د هغې د بچو د پېدا کېدو وخت راغلو اؤ د هغې جوړه زامن پېدا شول .
هغه مشر د رنګه سُور وو اؤ د هغۀ څرمن د ببرې چُوغې په شان وه ، نو د هغۀ نُوم يې عيساؤ کېښودو .
هغه دويم د عيساؤ پُونده ټينګه نيولې وه ، نو د هغۀ نُوم يعقُوب شو . اِسحاق د شپېتو کالو وو چې دوئ پېدا شول .
هلکان لوئ شول اؤ عيساؤ يو تکړه ښکارى شو اؤ د هغۀ بهر ګرځېدل خوښ وُو ، خو يعقُوب غلے سړے وو چې د کور نه به نۀ وتلو .
عيساؤ په اِسحاق ګران وو ، ځکه چې عيساؤ به کُوم ځناور ښکار کړل نو اِسحاق د دې د خوړلو شوقين وو ، خو په رِبقه يعقُوب ګران وو .
يوه ورځ چې کله يعقُوب د کورښو ښوروا پخوله ، عيساؤ د ښکار نه راغلو . هغه وږې وو
اؤ يعقُوب ته يې ووئيل ، ” زۀ د لوږې نه مرم ، ما له لږه دا د سُور رنګ ښوروا راکړه . “ نو ځکه د هغۀ نُوم ادوم شو .
يعقُوب جواب ورکړو ، ” زۀ به دا تا له په دې شرط درکړم کۀ تۀ ما له د خپلې مشرۍ حقُونه راکوې . “
عيساؤ ووئيل ، ” ټيک ده ، زۀ مرم ، بيا به زما دا مشرتوب ما له څۀ فائده راکړى ؟ “
يعقُوب جواب ورکړو ، ” اول زما سره دا لوظ وکړه چې تۀ به خپل ټول حقُونه ما له راکوې . “ نو عيساؤ ورسره لوظ وکړو اؤ يعقُوب ته يې خپل حقُونه ورکړل .
بيا يعقُوب هغۀ له ډوډۍ اؤ څۀ ښوروا ورکړه . هغۀ خوراک څښاک وکړو اؤ بيا پاڅېدو اؤ لاړو . نو داسې عيساؤ د خپلې مشرۍ حقُونو ته سپک وکتل .
د هغې نه وروستو ، په هغه وطن کښې يو بل قحط راغلو کُوم چې مخکښې د اِبراهيم په وخت کښې راغلے وو . اِسحاق په جرار کښې ، د فلسطين بادشاه ابى ‌ ملِک له ورَغلو .
مالِک خُدائ اِسحاق ته راڅرګند شو اؤ ورته يې ووئيل ، ” مِصر ته مۀ ځه ، په دې وطن کښې اوسېږه ، کُوم ځائ چې زۀ درته ښايم .
دلته اوسېږه اؤ زۀ به ستا مل شم اؤ برکت به درکړم . زۀ دا ټوله علاقه تا اؤ ستا اولاد له درکوم . ما چې کُومه وعده ستا پلار اِبراهيم سره کړې ده زۀ به هغه پُوره کړم .
زۀ به تا له دومره ډېر اولاد درکړم لکه چې په آسمان کښې ستورى دى اؤ زۀ به هغوئ له دا ټوله علاقه ورکړم . ټولو قومُونو ته به ستا د اولاد په وسيله برکت ملاوېږى .
زۀ به تا له برکت درکړم ، ځکه چې اِبراهيم زما فرمانبردارى کړې ده اؤ زما ټول قانُونُونه اؤ حُکمونه يې پُوره کړى دى . “
نو اِسحاق په جرار کښې اوسېدو .
کله چې د هغه ځائ خلقو د هغۀ د ښځې په باره کښې تپوس وکړو ، هغۀ ووئيل چې هغه زما خور ده . هغۀ دا اِقرار ونۀ کړو چې هغه يې ښځه ده ، هغه يرېدو چې هسې نه چې خلق يې مړ کړى اؤ رِبقه به ترې نه بوځى ، ځکه چې هغه ډېره ښائسته وه .
د اِسحاق هلته د ډېر وخت اوسېدو نه پس ، ابى ‌ ملِک بادشاه د کړکۍ نه لاندې وکتل اؤ وې ليدل چې اِسحاق خپله ښځه رِبقه غاړه ويستله .
ابى ‌ ملِک اِسحاق راوغوښتلو اؤ ورته يې ووئيل ، ” نو دا معلُومه شوه چې هغه ستا ښځه ده ، تا ولې وئيلى دى چې هغه ستا خور ده ؟ “ هغۀ جواب ورکړو ، ” زما خيال دا وو چې کۀ دا مې ووئيل چې هغه زما ښځه ده نو زۀ به ووژلے شم . “
ابى ‌ ملِک ورته ووئيل ، ” دا تا زمُونږ سره څۀ کړى دى ؟ زما د خلقو نه يو سړے په آسانۍ سره ستا د ښځې سره څملاستے شو اؤ تا به مُونږ ګُناهګار کړى وُو . “
ابى ‌ ملِک ټولو خلقو له خبردارے ورکړو : ” کۀ څوک دې سړى يا د هغۀ ښځې له په بد نېت لاس وروړى نو خامخا به وژلے شى . “
چې کله هغه هلته اوسېدو ، اِسحاق هلته زمکه وکَرله اؤ په هغه کال يې چې څومره کَرلى وُو د هغه نه يو په سل زيات فصل يې وشو ، ځکه چې مالِک خُدائ هغۀ له برکت ورکړو .
هغه مالدار کېدو اؤ لوئ سړے شو .
ځکه چې د هغۀ ډېر نوکران ، چېلۍ اؤ څاروى اؤ د ګډو ډېرې رَمې وې ، خو په فلسطينيانو هغه بد لګېدو .
چې کُوم کُوهى د اِبراهيم په ژوند د اِبراهيم نوکرانو کنستلى وُو نو فلسطينيانو هغه کُوهى بند کړل اؤ د خاورو نه يې ډک کړل .
ابى ‌ ملِک اِسحاق ته ووئيل ، ” زمُونږ د وطن نه بهر شه . تۀ زمُونږ نه زيات تکړه شوے يې . “
نو اِسحاق لاړو اؤ د جرار په مېدان کښې يې خېمه ولګوله ، چې هلته د څۀ وخت د پاره ايسار شو .
هغۀ يو ځل بيا هغه کُوهى وکنستل کُوم چې د اِبراهيم په وخت کښې کنستلے شوى وُو اؤ فلسطينيانو د اِبراهيم د مرګ نه پس بند کړى وُو . اِسحاق به هغه کُوهى ته هم هغه نومُونه اخستل کُوم چې د هغۀ پلار پرې ايښى وُو .
د اِسحاق نوکرانو په مېدان کښې يو کُوهے کنستلو اؤ هلته يې د اوبو يوه چينه ومُوندله .
د جرار شپُونکى د اِسحاق د شپُونکو سره په جګړه شول اؤ وې وئيل چې ، ” دا اوبۀ زمُونږ دى . “ نو اِسحاق په هغه کُوهى ” عِسق “ نُوم کېښودو ، ځکه چې هغوئ د هغۀ سره جګړه وکړه .
د اِسحاق نوکرانو يو بل کُوهے وکنستلو اؤ په هغه باندې هم جګړه وشوه ، نو په هغى يې ” سِتنه “ نُوم کېښودو .
هغه د دې ځائ نه لاړو اؤ يو بل کُوهے يې وکنستلو . اؤ په هغى باندې هيڅ لانجه جوړه نۀ شوه ، نو هغۀ په دې کُوهى باندې ” رحوبت “ نُوم کېښودو . هغۀ ووئيل ، ” مالِک خُدائ اوس زمُونږ د پاره يو ځائ جوړ کړے دے چې په دې وطن کښې اوسېږُو اؤ مُونږ به دلته آباد شُو . “
اِسحاق د دې ځائ نه بيرسبع ته لاړو .
په هغه شپه مالِک خُدائ هغۀ ته راڅرګند شو اؤ ورته يې ووئيل ، ” زۀ ستا د پلار اِبراهيم خُدائ پاک يم . يرېږه مه ، زۀ ستا مل يم . زۀ به تا له برکت درکړم اؤ د خپل خِدمت کوُونکى اِبراهيم سره زما د وعدې په ذريعه به تا له ډېر اولاد درکوم . “
اِسحاق هلته يوه قُربان ‌ ګاه جوړه کړه اؤ د مالِک خُدائ عِبادت يې وکړو . بيا هغۀ هلته خپله خېمه ولګوله اؤ د هغۀ نوکرانو بل کُوهے وکنستلو .
ابى ‌ ملِک د جرار نه د خپل مُشير اخوزت سره اؤ د خپل لښکر مشر فيکُل سره د اِسحاق سره مِلاوېدو د پاره راغلو .
نو اِسحاق ترې تپوس وکړو ، ” تۀ اوس زما سره مِلاوېدو له ولې راغلے يې ، چې تۀ مخکښې زما سره ډېر بد وې اؤ زۀ دې د خپل وطن نه بهر کړم ؟ “
هغوئ جواب ورکړو چې ، ” مُونږ ته صفا پته ولګېده چې مالِک خُدائ ستا مل دے اؤ زمُونږ خيال دا دے چې زمُونږ په مېنځ کښې يو پوخ تړون په کار دے . مُونږ ستا سره تړون کول غواړُو .
چې تۀ به مُونږ ته نُقصان نۀ رسوې ، لکه چې څنګه مُونږ تا ته نُقصان نۀ دے رسولے . اؤ مُونږ هيڅ بد تا سره نۀ دى کړى اؤ په آمن سره ژوند تېرولو ته مو پرېښودلے وې . اؤ بې ‌ شکه چې مالِک خُدائ تا له برکت درکړے دے . “
اِسحاق هغوئ له غټه مېلمستيا وکړه اؤ هغوئ خوراک څښاک وکړو .
هغوئ سحر وختى پاڅېدل اؤ يو بل ته يې قسمُونه وکړل . اِسحاق هغوئ رُخصت کړل اؤ هغوئ د هغۀ نه په سلامتۍ سره لاړل .
هم په هغه ورځ د اِسحاق نوکران راغلل اؤ هغۀ ته يې د هغه کُوهى په باره کښې ووئيل چې کُوم هغوئ کنستلے وو . هغوئ ووئيل ، ” مُونږ اوبۀ مُوندلې دى . “
هغۀ په هغه کُوهى ” سِبع “ نُوم کېښودو . اؤ تر ننه پورې د هغه ښار نُوم بير سِبع دے .
چې کله عيساؤ د څلوېښتو کالو وو ، هغۀ دوه حِتۍ ښځې د بيرئ لُور يهودِتھ اؤ د اېلون لُور بشامه وادۀ کړې .
هغوئ د اِسحاق اؤ رِبقه ژوند تريخ کړو .
چې کله اِسحاق ضعيف شو اؤ نظر يې کار پرېښودو ، هغۀ خپل مشر زوئ عيساؤ راوغوښتو اؤ هغۀ ته يې ووئيل ، ” اے زما زويه ! “ هغۀ جواب ورکړو ، ” جې زۀ حاضر يم . “
اِسحاق ورته ووئيل چې ، ” ګوره ! زۀ ضعيف يم اؤ کېدے شى چې زر وفات شم .
خپل غشې اؤ لينده راواخله ، بهر پټو ته لاړ شه اؤ زما د پاره ښکار وکړه .
ما له زما د خوښې مزېدار خوراک پوخ کړه اؤ ما له يې راوړه . چې کله هغه زۀ وخورم ، نو زۀ به تا له زما د مرګ نه مخکښې خپل آخرى برکت درکړم . “
چې کله اِسحاق عيساؤ ته دا خبرې کولې ، نو رِبقه اؤرېدلې . اؤ چې عيساؤ پټو ته ښکار د پاره لاړو ،
نو رِبقې يعقُوب ته ووئيل ، ” ګوره ! ما ستا د پلار نه د عيساؤ سره دا خبرې واؤرېدې چې ،
ما له د ښکار غوښه راوړه اؤ ما له يې پخه کړه . چې کله هغه وخورم ، نو د مرګ نه مخکښې به د مالِک خُدائ په وړاندې خپل برکت تا له درکړم . “
رِبقې ورته وئيل ، ” اوس زما زويه ! زما خبره واوره اؤ چې څۀ درته وايم هم هغه شان وکړه .
رَمې ته لاړ شه اؤ دوه څاربۀ د چېلۍ بچى راونيسه ، نو زۀ به ترې مزېدار خوراک پوخ کړم کُوم چې ستا د پلار ډېر خوښ دے .
هغه تۀ خپل پلار له يوسه چې يې وخورى ، نو د مرګ نه مخکښې به هغه تا له خپل برکت درکړى . “
خو يعقُوب خپلې مور ته ووئيل ، ” تا ته پته ده چې د عيساؤ په څرمن ويښتۀ شته خو زما په څرمن وېښتۀ نشته .
کېدے شى چې زما پلار ما له لاس راوړى اؤ هغۀ ته پته ولګې چې زۀ يې دهوکه کوم ، نو زۀ به په خپل ځان د برکت په ځائ لعنت راوړم . “
د هغۀ مور ورته ووئيل ، ” زما زويه ! ستا لعنت دې په ما شى ، بس هغه څۀ وکړه چې څنګه زۀ درته وايم ، لاړ شه اؤ ما له د چېلۍ بچى راوله . “
نو هغه لاړو اؤ هغه يې راونيول اؤ خپلې مور له يې راوستل اؤ د هغۀ مور هغه مزېدار خوراک پوخ کړو کُوم چې د هغۀ د پلار ډېر خوښ وو .
بيا هغې عيساؤ له هغه خاص جامې راواخستلې ، چې کُومې هغې ورله په کور کښې ساتلې وې اؤ خپل کشر زوئ يعقُوب ته يې ورواغوستلې .
هغې د هغه چېلۍ بچو څرمنې د هغۀ لاسُونو اؤ د هغۀ څټ ته هم ورواغوستلې چرته چې وېښتۀ نۀ وُو .
رِبقې هغۀ له هغه مزېدار خوراک ورکړو اؤ چې کُومه ډوډۍ يې پخه کړې وه هغه يې هم ورکړه .
بيا يعقُوب خپل پلار له ورَغلو اؤ ورته يې ووئيل ، ” زما پلاره ! “ هغۀ جواب ورکړو ، ” ښه ، تۀ زما کُوم زوئ يې ؟ “
يعقُوب جواب ورکړو ، ” زۀ ستا مشر زوئ عيساؤ يم ، ما هم هغه شان کړى دى چې څنګه تا ما ته ووئيل . اوس لږ کښېنه اؤ د ښکار غوښه وخوره چې کُومه ما درله راوړې ده ، نو تۀ به ما له خپل برکت راکړې . “
اِسحاق ورته ووئيل ، ” زما زويه ! دومره زر تا ښکار څنګه وکړو ؟ “ يعقُوب جواب ورکړو ، ” مالِک خُدائ ، ستا خُدائ پاک زۀ کامياب کړم . “
اِسحاق يعقُوب ته ووئيل ، ” زما زويه ! لږ رانزدې شه چې تا له لاس دروړم . تۀ په رښتيا عيساؤ يې څۀ ؟ “
يعقُوب خپل پلار ته ورنزدې شو ، هغۀ له يې لاس وروړو اؤ وې وئيل چې ، ” ستا آواز د يعقُوب د آواز په شان دے ، خو ستا لاسُونه د عيساؤ د لاسُونو په شان دى . “
هغۀ يعقُوب ونۀ پېژندلو ، ځکه چې د هغۀ لاسُونه د عيساؤ په شان د ويښتو نه ډک وُو . يعقُوب هغۀ له د برکت په ورکولو وو ،
خو چې بيا يې ترې نه تپوس وکړو ، ” تۀ په رښتيا عيساؤ يې ؟ “ هغۀ جواب ورکړو ، ” اؤ زۀ عيساؤ يم کنه . “
اِسحاق ووئيل ، ” ما له د ښکار غوښه لږه رانزدې کړه . چې زۀ هغه وخورم ، زۀ به تا له خپل برکت درکړم . “ يعقُوب ورله هغه راوړه اؤ هغۀ ورله څۀ شراب هم څښلو له راوړل .
بيا د هغۀ پلار هغۀ ته ووئيل ، ” زما زويه ! رانزدې شه اؤ ښُکل مې کړه . “
چې هغه ښُکلولو له ورته راغلو په اِسحاق د هغۀ د جامو بُوئ ولګېدو . نو هغۀ خپل برکت ورکړو . هغۀ ووئيل ، ” آه ! زما د زوئ وږمه د پټو د بُوئ په شان ده کُومې له چې مالِک خُدائ برکت ورکړے دے .
خُدائ پاک دې تا له د آسمان نه پرخه درکړى اؤ ستا زمکه دې شنه کړى ، هغه دې تا له ډېره زياته غله اؤ د انګُورو شراب درکړى ،
قومُونه دې ستا خِدمت ‌ ګاران شى اؤ خلق دې ستا په مخکښې ټيټ شى . تۀ دې په خپلو خلقو حکومت وکړې اؤ ستا د مور اولاد دې تا ته ټيټ شى . چې په تا څوک لعنت وائى په هغوئ دې لعنت وى اؤ چې څوک تا له برکت غواړى په هغوئ دې برکت وى . “
چې کله اِسحاق خپل برکت ورکول ختم کړل ، نو چې څنګه يعقُوب لاړو ، نو د هغۀ ورور عيساؤ د ښکار نه راغلو .
هغۀ هم مزېدار خوراک پوخ کړو اؤ هغه يې خپل پلار له راوړو . هغۀ ووئيل ، ” پلاره ! لږ راپاڅه اؤ د ښکار غوښه وخوره چې کُومه ما تا له راوړې ده ، نو تۀ به ما له خپل برکت راکړې . “
اِسحاق تپوس وکړو ، ” تۀ څوک يې ؟ “ هغۀ جواب ورکړو ، ” ستا مشر زوئ عيساؤ يم . “
اِسحاق ويرېدو اؤ ټول رپېدلو اؤ هغۀ تپوس وکړو ، ” نو بيا هغه څوک وو ، چې ښکار يې وکړو اؤ هغه غوښه يې ما له راوړه ؟ ستا د راتلو نه لږ مخکښې ما هغه وخوړه . ما هغۀ له خپل آخرى برکت ورکړو ، نو دا د هغۀ د همېشه د پاره دے . “
چې کله عيساؤ دا واؤرېدل ، هغۀ ډېر په چغو چغو وژړل اؤ وې وئيل ، ” اے پلاره ، ما له هم خپل برکت راکړه ! “
اِسحاق جواب ورکړو ، ” ستا ورور راغلو اؤ دهوکه يې کړم . هغۀ ستا برکت وړے دے . “
عيساؤ ووئيل ، ” په دې کښې هيڅ شک نشته د هغۀ نُوم يعقُوب دے . دا دويم ځل دے چې هغۀ زما ځائ په چل نيولے دے ، اول يې زما د مشرۍ حق واخستو اؤ اوس يې زما برکت هم واخستو . تا زما د پاره برکت نۀ دے پرېښے څۀ ؟ “
اِسحاق جواب وکړو ، ” ما هغه په تا اِختيارمن کړے دے اؤ ما د هغۀ ټول خپلوان د هغۀ نوکران کړى دى . ما هغۀ له غله اؤ د انګُورو شراب ورکړى دى . زما زويه ! اوس داسې هيڅ هم نشته چې ستا د پاره يې زۀ وکړم . “
عيساؤ خپل پلار ته سوال زارى کوله : ” پلاره ! تا سره صِرف يو برکت وو څۀ ؟ پلاره ! ما له هم برکت راکړه . “ هغۀ ډېره زياته ژړا شروع کړه .
بيا اِسحاق هغۀ ته ووئيل ، ” ستا د پاره به د آسمان نه پرخه نۀ وى ، ستا د پاره به زمکه شنه نۀ وى .
تۀ به د خپلې تُورې په زور ژوند تېروې ، خو د خپل ورور به تۀ غُلام يې . چې کله تۀ باغى شې ، نو د هغۀ پړى به وشلوې . “
عيساؤ د يعقُوب سره کينه ساتله ، ځکه چې د هغۀ پلار ، يعقُوب له هغه برکت ورکړے وو . هغۀ د خپل ځان سره ووئيل ، ” زما د پلار مرګ نزدې دے چې کله زما پلار وفات شى ، نو بيا به زۀ يعقُوب ووژنم . “
خو رِبقه د خپل مشر زوئ عيساؤ د دې خبرې نه خبر شوه ، نو هغې يعقُوب راوغوښتلو اؤ ورته يې ووئيل ، ” دا خبره واوره ! ستا ورور عيساؤ بدل اخستل غواړى اؤ تا وژل غواړى .
نو زما زويه ! چې څۀ زۀ وايم هم هغه شان وکړه . سمدستى لابن له وتښته چې په حاران کښې دے ،
اؤ د هغۀ سره د څۀ وخت د پاره پاتې شه ، چې ستا د ورور غُصه سړه شى
اؤ چې د هغۀ هغه څۀ هېر شى چې تا ورسره کړى دى . بيا به زۀ څوک درولېږم چې تا واپس راولى . زۀ دې خپل دواړه زامن په يوه ورځ ولې بايلم ؟ “
رِبقې اِسحاق ته ووئيل ، ” زۀ د عيساؤ د بل وطن د ښځو په وجه په خپل ژوند کښې تنګه يم . کۀ يعقُوب هم د دې وطن د حِتۍ ښځو نه د يوې حِتۍ ښځې سره وادۀ وکړو ، نو زما د پاره به مرګ ښۀ وى . “
اِسحاق يعقُوب راوغوښتلو ، په مخه ښه يې ورته ووئيل اؤ هغۀ له يې حُکم ورکړو ، ” د يوې کنعانۍ جينۍ سره وادۀ ونۀ کړې .
سمدستى ميسوپوتاميه ته ، د خپل نيکۀ بتو ‌ اېل کور ته لاړ شه اؤ هلته د خپل ماما لابن د لُوڼو نه يوې سره وادۀ وکړه .
قادر خُدائ پاک دې ستا وادۀ بختور کړى اؤ ډېر اولاد دې درکړى ، نو تۀ به د ډېرو قومُونو پلار شې ،
هغه دې تا اؤ ستا اولاد له برکت درکړى لکه څنګه چې هغۀ اِبراهيم له برکت ورکړے وو اؤ دا وطن دې ستا شى ، چې په کُوم کښې تۀ مُسافر وې اؤ چې کُوم خُدائ پاک اِبراهيم له ورکړے وو . “
نو ځکه اِسحاق يعقُوب په ميسوپوتاميه کښې ، لابن له ولېږلو ، چې هغه د بتو ‌ اېل ارامى زوئ وو اؤ د رِبقې ورور وو ، کومه چې د يعقُوب اؤ عيساؤ مور وه .
عيساؤ ته دا پته ولګېده چې اِسحاق يعقُوب له برکت ورکړے وو اؤ د ښځې لټولو د پاره يې هغه ميسوپوتاميه ته لېږلے وو . هغۀ ته دا هم پته وه چې کله اِسحاق هغۀ له برکت ورکړو اؤ يعقُوب له يې حُکم ورکړو چې د يوې کنعانۍ ښځې سره به وادۀ نۀ کوى .
هغۀ ته پته ولګېده چې يعقُوب د خپل پلار اؤ مور خبره منلې وه اؤ ميسوپوتاميه ته تلے وو .
نو عيساؤ پوهه شو چې د هغۀ د پلار اِسحاق کنعانۍ ښځې خوښې نۀ دى .
نو هغه د اِبراهيم زوئ اِسمٰعيل له لاړو اؤ د هغۀ لُور مَهلت سره يې وادۀ وکړو ، چې هغه د نبايوت خور وه .
يعقُوب د بيرسبع نه لاړو اؤ د حاران په طرف روان شو .
نمر په پرېوتو وو چې هغه يو خاص ځائ ته راغلو اؤ په هغه شپه هلته پاتې شو . هغه د اُودۀ کېدو د پاره څملاستو اؤ خپل سر يې په يو کاڼې کېښودو .
هغۀ په خوب کښې وليدل چې يوه پوړۍ د زمکې نه آسمان پورې ختلې ده اؤ دا يې هم وليدل چې د خُدائ پاک فرِښتې په دې باندې بره لاندې ، ختلې اؤ راکُوزېدلې .
اؤ ګوره ! هغۀ په خوب کښې وليدل چې مالِک خُدائ د هغۀ سره ولاړ وو . هغۀ ووئيل ، ” زۀ مالِک خُدائ يم ، د اِبراهيم اؤ د اِسحاق خُدائ پاک يم ، زۀ به تا اؤ ستا اولاد له دا زمکه ورکوم چې په کُومه تۀ ملاست يې .
هغوئ به د زمکې د شګو په شان زيات شى . دوئ به خپله علاقه په هر طرف خوره کړى ، ستا اؤ ستا د اولاد په وجه به زۀ د دُنيا ټولو قومُونو له برکت ورکړم .
ياد ساته ! زۀ به ستا مل يم اؤ چې چرته هم ځې نو زۀ به ستا حِفاظت کوم اؤ زۀ به تا واپس دې زمکې ته راولم . زۀ به تا تر هغې پورې نۀ پرېږدم چې ما تا سره خپله وعده پُوره کړې نۀ وى . “
يعقُوب د خوب نه پاڅېدو اؤ وې وئيل ، ” بې ‌ شکه چې مالِک خُدائ دلته دے ، هغه په دې ځائ کښې دے ، خو ما ته پته نۀ وه . “
هغه يرېدو اؤ د ځان سره يې ووئيل ، ” دا ځائ خو د يرې نه ډک دے ! دا به خامخا د خُدائ پاک کور وى ، دا به خامخا د آسمان دروازه وى . “
چې کله يعقُوب بل سحر پاڅېدو ، هغه کاڼے يې راواخستلو چې په کُوم يې سر ايښے وو اؤ د يو يادګار په توګه يې ودرولو . بيا هغۀ په دې باندې تېل واچول چې خُدائ پاک ته وقف شى .
هغۀ په هغه ځائ بيت ‌ اېل نُوم کېښودو . دا ښار مخکښې د لُوز په نُوم مشهُور وو .
بيا يعقُوب د خُدائ پاک سره وعده وکړه : ” کۀ تۀ زما مل يې اؤ په دې سفر کښې زما حِفاظت کوې اؤ ما له خوړلو له ډوډۍ راکوې اؤ اغوستلو له جامې راکوې ،
اؤ کۀ زۀ په حِفاظت سره بيا د خپل پلار کور ته راشم ، نو تۀ به زما خُدائ پاک يې .
دا د يادګار کاڼے چې کُوم ما ودرولے دے ، دا به هغه ځائ وى چې چرته به ستا عِبادت کېږى اؤ چې تۀ ما له څۀ راکوې د هغې لسمه برخه به زۀ خامخا تا له درکوم . “
بيا يعقُوب په خپل سفر روان وو اؤ د نَمرخاتۀ په طرف د خلقو وطن ته لاړو .
چې څنګه هغۀ وکتل نو هغۀ په مېدان کښې يو کُوهے وليدو اؤ وې ليدل چې درې رَمې ورسره پرتې وې . هغه رَمو به د دې کُوهى نه اوبۀ څښلې اؤ د هغه کُوهى په خُله يوه غټه تيږه پرته وه .
اؤ چې کله به ټولې رَمې هلته راغونډې شوې ، نو شپانو به هغه تيږه لرې کوله اؤ اوبۀ به يې ورکولې . بيا به هغوئ هغه تيږه واپس په خپل ځائ د کُوهى په خُله کېښودله .
يعقُوب د شپانو نه تپوس وکړو ، ” زما ورُوڼو ! تاسو د کُوم ځائ يئ ؟ “ هغوئ جواب ورکړو ، ” مُونږ د حاران يُو . “
هغۀ ترې تپوس وکړو ، ” تاسو د ناحور نمسے ، لابن پېژنئ ؟ “ هغوئ ورته ووئيل ، ” اؤ مُونږ يې پېژنُو . “
هغۀ ترې تپوس وکړو ، ” هغه څنګه دے ؟ “ هغوئ جواب ورکړو ، ” هغه ښۀ دے ، ګوره ! دلته د هغۀ لُور راحيل د خپلو رَمو سره راروانه ده . “
يعقُوب ووئيل ، ” ګوره تر اوسه پورې نمر اُوچت ولاړ دے اؤ د رَمو د راغونډولو وخت لا نۀ دے ، تاسو ولې اوبۀ نۀ ورکوئ اؤ واپس يې څرولو له نۀ بوځئ ؟ “
هغوئ جواب ورکړو ، ” مُونږ داسې تر هغې پورې نۀ شُو کولے چې ټولې رَمې راغونډې نۀ وى . اؤ چې کله هغه تيږه لرې کړے شى ، نو بيا به مُونږ رَمو له اوبۀ ورکوُو . “
يعقُوب لا د هغوئ سره خبرې کولې چې راحيل د خپل پلار د رَمې سره راورسېدله ، ځکه چې هغه شپُونکۍ وه .
چې کله يعقُوب خپله د ماما لُور راحيل د هغې د پلار د رَمې سره وليده ، نو هغه کُوهى له ورَغلو ، د کُوهى د خُلې نه يې تيږه لرې کړه اؤ د لابن رَمو له يې اوبۀ ورکړې .
بيا يعقُوب ، هغه ښُکله کړه اؤ د خوشحالۍ نه په ژړا شو ،
هغۀ راحيل ته ووئيل ، ” زۀ ستا د پلار رِشته ‌ دار ، د رِبقې زوئ يم . “ هغې منډه کړه چې خپل پلار ته ووائى ،
اؤ چې کله لابن د خپل خورئى يعقُوب په حقله واؤرېدل ، نو هغۀ مِلاوېدو له ورمنډه کړه ، هغۀ ته غاړه وتلو اؤ ښُکل يې کړو اؤ هغه يې کور ته دننه راوستلو . يعقُوب لابن ته هغه هر څۀ ووئيل چې څۀ شوى وُو .
لابن ووئيل ، ” په رښتيا سره ، تۀ زما خپله وينه يې . “ يعقُوب هلته پُوره مياشت ايسار شو .
لابن يعقُوب ته ووئيل ، ” تا له صِرف زما د خپلوالۍ په وجه زما خِدمت کول نۀ دى په کار . ما ته ووايه ، چې تۀ به څومره مزدُورى غواړې ؟ “
نو د لابن دوه لُوڼه وې ، د مشرې نُوم لِياه اؤ د کشرې راحيل وو .
د لِياه سترګې ښُکلې وې ، خو راحيل د بدن نه ښُکلې وه .
يعقُوب د راحيل سره مينه کوله ، نو ځکه هغۀ ووئيل ، ” زۀ به ستا د کشرې لُور راحيل د پاره ستا اووۀ کاله خِدمت کوم . “
لابن جواب ورکړو ، ” هغه چې بل چا له ورکوم د هغې نه دا ښۀ ده چې تا له يې درکړم ، دلته زما سره اوسېږه . “
نو يعقُوب د راحيل د پاره اووۀ کاله خِدمت وکړو اؤ هغه وخت په هغۀ باندې صِرف د يو څو ورځو په شان تېر شو ، ځکه چې هغۀ د راحيل سره مينه کوله .
بيا يعقُوب لابن ته ووئيل ، ” هغه وخت پُوره شوے دے ، ستا لُور راکړه چې وادۀ يې کړم . “
نو لابن د وادۀ ډوډۍ وکړه اؤ ټول خلق يې راوغوښتل .
خو په هغه شپه ، د راحيل په ځائ هغۀ لِياه يعقُوب له بوتله اؤ يعقُوب د هغې سره څملاستو .
لابن خپله وينځه زِلفه خپلې لُور لِياه له د خِدمت ‌ ګارې په توګه ورکړه .
چې کله سحر شو ، يعقُوب ته پته ولګېده چې دا خو لِياه ده . هغه لابن له ورَغلو اؤ ورته يې ووئيل ، ” دا تا زما سره څۀ کړى دى ؟ ما خو د راحيل د پاره خِدمت کړے دے . تا زۀ ولې دهوکه کړے يم ؟ “
لابن جواب ورکړو ، ” دلته دا رِواج نۀ دے چې کشره لُور دې د مشرې نه مخکښې وادۀ شى .
صبر وکړه چې د وادۀ اوومه تېره شى ، نو زۀ به راحيل هم تا له درکړم ، خو کۀ تۀ زما نور اووۀ کاله خِدمت وکړې . “
يعقُوب راضى شو اؤ چې کله د وادۀ اووۀ ورځې پوره شوى ، لابن هغۀ له خپله لُور راحيل هم ورکړه چې ښځه يې شى .
لابن خپله وينځه بِلهاه خپلې لُور راحيل له ورکړه چې خِدمت ‌ ګاره يې شى .
يعقُوب د راحيل سره هم څملاستو اؤ هغۀ د هغې سره د لِياه نه زياته مينه کوله . بيا هغۀ د لابن نور اووۀ کاله خِدمت وکړو .
چې کله مالِک خُدائ دا وليدل چې د لِياه سره مينه نۀ کېدله ، نو مالِک خُدائ هغې له اولاد ورکړو ، خو راحيل شنډه پاتې شوه .
لِياه اُميدواره شوه اؤ يو زوئ يې پېدا شو . هغې ووئيل ، ” مالِک خُدائ زۀ په تکليف کښې ليدلې يم اؤ اوس به زما خاوند زما سره مينه کوى . “ نو د هغۀ نُوم يې روبين کېښودو .
هغه بيا اُميدواره شوه اؤ يو بل زوئ يې پېدا شو . نو هغې ووئيل ، ” مالِک خُدائ ما له دا زوئ هم راکړے دے ، ځکه چې هغۀ ته پته وه چې زما نه کرکه کېږى . “ نو د هغۀ نُوم يې شمعُون کېښودو .
هغه يو ځل بيا اُميدواره شوه اؤ د هغې يو بل زوئ وشو . هغې ووئيل ، ” زما د خاوند زړۀ به اوس په ما پورې نور هم تړلے وى ، ځکه چې زما نه د هغۀ درې زامن پېدا شول . “ نو د هغۀ نُوم يې ليوى کېښودو .
بيا هغه يو ځل بيا اُميدواره شوه اؤ يو بل زوئ يې پېدا شو . هغې ووئيل ، ” دا ځل به زۀ د مالِک خُدائ ثناء ووايم . “ نو هغې د هغۀ نُوم يهُوداه کېښودو . بيا د هغې نور بچى پېدا نۀ شول .
خو د راحيل نه د يعقُوب هيڅ بچى پېدا شوى نۀ وُو . نو په راحيل خپله خور بده لګېده اؤ يعقُوب ته يې ووئيل ، ” زۀ غواړم چې زما نه دې هم بچى وى ګنى زۀ به مړه شم . “
يعقُوب راحيل ته غُصه شو اؤ وې وئيل ، ” زۀ څۀ خُدائ پاک خو نۀ يم چې تا له د بچو نِعمت نۀ درکوى . “
هغې ووئيل ، ” زما وينځه بِلهاه بوځه ، د هغې سره څمله ، نو د هغې به زما د پاره بچى پېدا شى . اؤ د هغې په وجه به زما کور آباد شى . “
نو هغې بِلهاه خپل خاوند له ورکړه اؤ هغه د هغې سره څملاستو .
بِلهاه اُميدواره شوه اؤ د يعقُوب يو زوئ ترې پېدا شو .
راحيل ووئيل ، ” خُدائ پاک زما په حق کښې فېصله کړې ده . هغۀ زما سوال اؤرېدلے دے اؤ ما له يې يو زوئ راکړے دے “ ، نو د هغۀ نُوم يې دان کېښودو .
بِلهاه يو ځل بيا اُميدواره شوه اؤ د يعقُوب ترې دويم زوئ وشو .
راحيل ووئيل ، ” ما د خپلې خور سره لويه مُقابله کړې ده . خو ما ګټلې ده “ ، نو د هغۀ نُوم يې نفتالى کېښودو .
چې کله لِياه ته دا پته ولګېده چې د هغې به نور بچى نۀ کېږى ، نو هغې خپله وينځه زِلفه يعقُوب له ورکړه چې ښځه يې شى .
بيا د زِلفه نه د يعقُوب يو زوئ وشو .
لِياه ووئيل ، ” زۀ بختوره يم “ ، نو د هغۀ نُوم يې جاد کېښودو .
د زِلفه نه د يعقُوب يو بل زوئ وشو ،
اؤ لِياه ووئيل ، ” زۀ څومره خوشحاله يم ! اوس به ښځې ما ته خوشحاله وائى “ ، نو هغې د هغۀ نُوم اشير کېښودو .
د غنمو د لَو په وخت روبين پټو ته لاړو اؤ هلته يې هغه بُوټى ومُوندل د کُومو په ذريعه چې د زنانه حمل لګېدلو اؤ هغه يې خپلې مور لِياه له راوړل . راحيل لِياه ته ووئيل ، ” ما له خو ستا د زوئ بُوټى لږ راکړه . “
لِياه جواب ورکړو ، ” دا څۀ وړه خبره ده چې زما خاوند دې رانه قبضه کړے دے ؟ اؤ اوس تۀ وائى چې ما له هغه د حمل بُوټى راکړه کوم چې ستا زوئ راوړى دى . “ راحيل ووئيل ، ” کۀ تۀ ما له ستا د زوئ هغه بُوټى راکړې ، نو تۀ نن شپه د يعقُوب سره څملاستے شې . “
چې کله يعقُوب ماښام د پټو نه راغلو ، لِياه بهر مِلاوېدو له هغۀ له ورغله اؤ وې وئيل ، ” تۀ به خامخا نن زما سره څملې ، ځکه چې ما د خپل زوئ د حمل بُوټى ستا په سر ورکړى دى . “ نو په هغه شپه د هغې سره څملاستو .
خُدائ پاک د لِياه سوال واؤرېدو اؤ هغه اُميدواره شوه اؤ د يعقُوب ترې پينځم زوئ وشو .
لِياه ووئيل ، ” خُدائ پاک ما له خپل اجر راکړے دے ، ځکه چې ما خپله وينځه خپل خاوند له ورکړه “ ، نو هغې په خپل زوئ يساکار نُوم کېښودو .
لِياه بيا اُميدواره شوه اؤ د يعقُوب ترې شپږم زوئ وشو .
هغې ووئيل ، ” خُدائ پاک ما له يوه ښُکلې تُحفه راکړې ده . اوس به زما خاوند زما قدر کوى ، ځکه چې زما نه د هغۀ شپږ زامن پېدا شوى دى “ ، نو هغې د هغۀ نُوم زبولون کېښودو .
وروستو د هغې يوه لُور پېدا شوه ، چې د هغې نُوم يې دينه کېښودو .
بيا خُدائ پاک راحيل راياده کړه ، هغۀ د هغې سوال قبُول کړو اؤ هغې له يې هم بچى ورکړل .
هغه اُميدواره شوه اؤ يو زوئ يې پېدا شو . هغې ووئيل ، ” خُدائ پاک ما له يو زوئ راکړو نو زۀ يې د پېغور نه خلاصه کړم .
نو هغې د هغۀ نُوم يُوسف کېښودو . مالِک خُدائ دې ما له يو بل زوئ هم راکړى . “
د يُوسف د پېدا کېدو نه پس ، يعقُوب لابن ته ووئيل ، ” ما له اِجازت راکړه ، چې زۀ خپل کور اؤ خپل وطن ته واپس لاړ شم .
ما له زما ښځې اؤ زامن راکړه چې ما ستا خِدمت کولو کښې ګټلى دى اؤ زۀ به لاړ شم . ځکه چې تا ته پته ده چې ما ستا څومره ښۀ خِدمت کړے دے . “
لابن هغۀ ته ووئيل ، ” کۀ زۀ ستا په نظر کښې ښۀ يم نو يوه خبره به وکړم : ما ته غېبانه پته لګېدلې ده چې هم ستا په وجه مالِک خُدائ ما له برکت راکړے دے .
چې تۀ څومره مزدُورى غواړې نو ووايه اؤ زۀ به يې درکړم . “
يعقُوب جواب ورکړو ، ” تا ته په خپله پته ده چې ما ستا څومره خِدمت کړے دے اؤ ستا رَمې زما سره څومره زياتې شوې دى .
ځکه چې تا زما د راتلو نه مخکښې لږ څۀ لرل اؤ اوس ډېر زيات شول اؤ چې ما چرته هم ستا رَمې بوتلې دى مالِک خُدائ تا له برکت درکړے دے . اوس هغه وخت راغلے دے چې زۀ د خپلې کورنۍ خيال وساتم . “
لابن ترې تپوس وکړو ، ” زۀ تا له څۀ درکړم ؟ “ يعقُوب جواب ورکړو ، ” زۀ درنه هيڅ مزدُورى نۀ غواړم . زۀ به بيا ستا رَمې څروم اؤ ساتم کۀ تۀ زما د پاره يو کار وکړې :
نن به زۀ ستا په ټولو رَمو کښې وګرځم اؤ هر تور ګډُورے اؤ ټولې ټکى ټکى اؤ برَګې چېلۍ به راوباسم . بس دا ټوله مزدُورى ده چې زۀ يې غواړم .
په راتلُونکى وخت کښې به تا ته په آسانۍ سره پته ولګې کۀ زۀ رښتُونے سړے يم . چې کله تۀ بيا د دې کتلو له راشې ، کۀ زما سره توره ګډه ، ټکى ټکى يا برَګې چېلۍ نۀ وى ، نو تۀ به پوهه شې چې پټې کړے شوې دى . “
لابن جواب ورکړو ، ” ټيک ده . مُونږ به هم ستا په خبره کار کوُو . “
خو په هغه ورځ لابن هغه چېلى چې کرښې پرې وې يا برَګ وُو هغه يې بېل کړل اؤ هغه ټولې چېلۍ چې ټکى ټکى اؤ برَګې وې اؤ تورې ګډې يې هم ترې لرې کړې . اؤ هغۀ دا د خپلو زامنو په حواله کړې ،
اؤ بيا د دې رَمې سره د يعقُوب نه د دريو ورځو د مزل برابر لرې لاړو . يعقُوب د لابن پاتې رَمې ساتلې .
يعقُوب د سپېدار ، بادام اؤ چِنار د ونو شنې څانګې راماتې کړې اؤ پوستکى يې ترې لرې کړل نو په دې څانګو باندې سپينې کرښې راووتلې .
هغۀ دا څانګې د رَمو په مخکښې د اوبو په ډيګو کښې کېښودې . هغۀ دا هلته پرېښودې ، ځکه چې کله به څاروى اوبو څښلو له راتلل نو هلته به مال کېدل .
نو چې دا د څانګو په مخکښې مال شوې نو هغوئ د کرښو والا ، ټکى ټکى اؤ برَګ بچى راوړل .
يعقُوب ګډې د چېلو نه بېلې ساتلې اؤ هغۀ د هغوئ مخُونه د لابن د کرښو والا اؤ تورو څاروو ته کړل . نو هغۀ خپله رَمه جوړه کړه اؤ دا يې د لابن د رَمې نه جُدا کړه .
چې کله تکړه څاروى مال کېدل ، يعقُوب د هغوئ په مخکښې د اوبو په هغه ډيګو کښې څانګې کېښودې ، نو د هغه څانګو په خوا کښې به څاروى مال کېدل .
خو هغۀ د کمزورو څاروو په مخکښې هغه څانګې کېنۀ ښودلې . نو هغه ټول کمزورى څاروى د لابن شول اؤ تکړه ټول د يعقُوب شول .
نو يعقُوب ډېر مالدار شولو . د هغۀ ډېرې رَمې نوکران ، اُوښان اؤ خرۀ وُو .
نو يعقُوب واؤرېدل چې د لابن زامن وائى ، ” زمُونږ د پلار سره چې څۀ هم وُو نو هغه يعقُوب د خپل ځان سره وړى دى . د هغۀ سره چې څومره دولت دے هغه ټول زمُونږ د پلار وو . “
هغۀ ته دا پته هم ولګېده چې لابن اوس دومره ورسره ښۀ نۀ دے لکه چې هغه څومره مخکښې وو .
بيا مالِک خُدائ هغۀ ته ووئيل ، ” واپس د خپل پلار نيکۀ وطن اؤ خپلوانو له لاړ شه . زۀ به ستا مل يم . “
نو يعقُوب راحيل اؤ لِياه راوغوښتلې چې د هغۀ سره په پټى کښې مِلاؤ شى چرته چې د هغۀ رَمې وې .
هغۀ هغوئ ته ووئيل ، ” ما ته پته لګېدلې ده چې ستاسو پلار زما سره دومره ښۀ نۀ دے لکه چې څومره مخکښې وو ، خو زما د پلار خُدائ پاک زما مل دے .
تاسو دواړو ته پته ده چې ما د خپل ټول طاقت سره ستاسو د پلار خِدمت وکړو .
هغۀ زۀ دهوکه کړم اؤ لس ځل يې زما مزدُورى بدله کړې ده . خو خُدائ پاک هغه ما ته څۀ نُقصان رسولو ته پرې نۀ ښودلو .
چې کله هم لابن وئيلى دى ، برَګې چېلۍ به ستا مزدُورى وى ، ټولو رَمو برَګ بچى راوړل . چې کله هغۀ ووئيل ، د کرښو والا چېلۍ به ستا مزدُورى وى ، نو ټولو رَمو د کرښو والا بچى راوړل .
خُدائ پاک ستاسو د پلار نه رَمې اخستې دى اؤ هغه يې ما له راکړى دى .
د څاروو د وار راوړو په وخت کښې ما يو خوب وليدو اؤ ما وکتل چې کُوم چېلى چې چېلۍ مال کوى هغه د کرښو والا ، ټکى ټکى اؤ برَګ وُو .
د خُدائ پاک فرِښتې ما ته په خوب کښې ووئيل ، يعقُوبه ! ما جواب ورکړو ، زۀ حاضر يم .
هغې ووئيل ، وګوره ، هغه ټول چېلى کُوم چې چېلۍ مال کوى هغه د کرښو والا ټکى ټکى اؤ برَګ دى . زۀ داسې ځکه کوم چې لابن تا سره څۀ کوى نو ما ته د هغه هر څۀ پته ده .
زۀ خُدائ پاک يم چې په بيت ‌ اېل کښې تا ته راڅرګند شوے وم ، چې هلته تا يو کاڼے د يادګار په توګه وقف کړو اؤ په هغې دې تېل واچول اؤ هلته تا زما سره يو لوظ وکړو . اوس تۀ هغه وطن ته واپس لاړ شه چرته چې تۀ پېدا شوے يې . “
راحيل اؤ لِياه يعقُوب ته ووئيل ، ” مُونږ ته زمُونږ د پلار په ميراث کښې هيڅ هم پاتې نۀ دى .
هغه مُونږ په پردو کښې شمېرى . هغۀ مُونږه خرڅې کړى يُو اؤ زمُونږ په سر هغۀ چې څومره روپۍ اخستې وې هغه ټولې يې ختمې کړى دى .
هغه ټول دولت کُوم چې خُدائ پاک زمُونږ د پلار نه اخستے دے هغه زمُونږ اؤ زمُونږ د بچو دے . چې تا ته خُدائ پاک څۀ وئيلى دى هم هغسې وکړه . “
نو يعقُوب واپس خپل پلار ته د تلو تيارى وکړه چې د هغۀ پلار د کنعان په وطن کښې وو . هغۀ خپل زامن اؤ د هغوئ ښځې په اُوښانو سورې کړې اؤ خپلې ټولې رَمې يې د خپل ځان نه مخکښې روانې کړې ، اؤ سره د هغه هر څۀ چې هغۀ په ميسوپوتاميه کښې ګټلى وُو .
لابن د خپلو ګډو نه وړۍ کلولو د پاره تلے وو اؤ چې هغه نۀ وو نو راحيل د خپل پلار د کور بُتان پټ کړل .
يعقُوب لابن دهوکه کړو ځکه چې هغه يې د خپل تګ نه خبر نۀ کړو .
د هغۀ سره چې څۀ وُو هغه يې راواخستل اؤ په تېزۍ سره لاړو . هغه د فرات د سيند نه پورې وتلو اؤ د غرُونو وطن جِلعاد ته روان شو .
درې ورځې وروستو لابن خبر شو چې يعقُوب تښتېدلے دے .
نو هغۀ خپل سړى ځان سره کړل اؤ اووۀ ورځې په يعقُوب پسې وُو چې د غرُونو وطن جِلعاد سره يې را ايسار کړو .
په هغه شپه خُدائ پاک لابن ته په خوب کښې راغلو اؤ هغۀ ته يې ووئيل ، ” خيال کوه چې يعقُوب ته هيڅ هم ونۀ وائې . “
لابن يعقُوب د جِلعاد په غرُونو کښې ګېر کړو ، چرته چې يعقُوب خېمه لګولې وه . لابن هم د خپلوانو سره هلته خېمه ولګوله .
لابن يعقُوب ته ووئيل ، ” تا ولې زۀ دهوکه کړم اؤ زما لُوڼه دې داسې بوتلې لکه د تُورې په زور دې نيولې وى ؟
تا ولې زۀ دهوکه کړم اؤ زۀ دې خبر هم نۀ کړم اؤ وتښتېدلې ؟ کۀ تا ما ته وئيلى وے ، نو ما به تۀ په خپله مخه په خوشحالۍ سره اؤ د سندرو اؤ د رباب ، منګى سره رُخصت کړے وې .
تا دې ته هم پرې نۀ ښودم چې ما خپل نمسى اؤ لُوڼه ښُکل کړے وے اؤ دوئ ته مې په مخه ښه وئيلى وے . دا دې د کم عقلۍ کار کړے دے .
زۀ تا ته د نُقصان رسولو زور لرم ، خو تېره شپه زما د پلار خُدائ پاک ما له خبردارے راکړو چې تا ته هيڅ هم ونۀ وايم .
ما ته پته وه چې تۀ ځې ځکه چې تۀ واپس کور له تلو ته ډېر بې ‌ صبره وې ، خو زما د کور هغه بُتان دې ولې پټ کړل ؟ “
يعقُوب جواب ورکړو ، ” زۀ يرېدم ، زما خيال دا وو چې تۀ خپلې لُوڼه زما نه په زور بوځې .
خو کۀ تا دلته د چا سره هم ستا بُتان پېدا کړل ، نو هغه به ژوندے نۀ شى پرېښودلے . دلته زمُونږ د خپلوانو په مخکښې يې وګوره ، چې ستا څۀ څيز هم وى نو خپل څيز يوسه . “ يعقُوب ته پته نۀ وه چې د لابن بُتان راحيل پټ کړى وُو .
لابن لاړو اؤ د يعقُوب خېمه يې ولټوله ، بيا هغه د لِياه خېمې اؤ د هغه دوه وينځو خېمې ته لاړو ، خو هغۀ خپل بُتان ونۀ مُوندل . بيا هغه د راحيل خېمې ته لاړو .
راحيل د کور هغه بُتان راخستى وُو اؤ هغه يې د اُوښ د زين په کڅوړه کښې کېښودلى وُو اؤ په هغې باندې ناسته وه . لابن هغه ټوله خېمه ولټوله ، خو هغه يې ونۀ مُوندل .
راحيل خپل پلار ته ووئيل ، ” پلاره ! ما ته مۀ غُصه کېږه ، خو چې تۀ دلته يې ستا په مخکښې زۀ نۀ شم پاڅېدلے ، په ما د ښځو بيمارى راغلې ده . “ لابن لټُون وکړو خو د خپل کور هغه بُتان يې پېدا نۀ کړل .
بيا يعقُوب غُصه شو ، ” ما څۀ بد کړى دى ؟ زما ګُناه څۀ ده چې تۀ داسې تېز په ما پسې راورسېدې ؟
اوس چې زما سره څۀ دى هغه ټول دې ولټول ، تا د خپل کور کُوم يو څيز مُوندلے دے چې هغه ستا وى ؟ دا دلته بهر ښکاره کېږده چې زما اؤ ستا خپلوان يې وګورى اؤ دوئ به فېصله وکړى چې په مُونږ کښې څوک په حقه دے .
زۀ ستا سره د شلو کالو نه يم ، ستا ګډو اؤ ستا چېلو په يو کال هم بچے نۀ دے ضائع کړے اؤ ما يو ګډ هم ستا د رَمو نه نۀ دے خوړلے .
چې کله هم يو ځنګلى ځناور ستا ګډه خوړلې ده ، ما هغه تاوان په خپله درکړے دے . تا هر هغه څيز زما نه غوښتے دے چې چا د ورځې يا شپې پټ کړے وى .
ډېر ځل زۀ د ورځې ګرمۍ سوے يم اؤ د شپې يخنۍ وچ کړے يم . اؤ زما خوب تښتيدلے وو .
د شلو کالو نه زۀ ستا په کور کښې يم . څوارلس کاله ما ستا دوه لُوڼو اؤ شپږ کاله ستا د رَمو د پاره ، ستا خِدمت کړے دے . اؤ بيا هم ، تا لس ځل زما مزدُورى بدله کړه .
کۀ زما د پلار خُدائ پاک ، کُوم چې د اِبراهيم اؤ اِسحاق خُدائ پاک دے ، زما مل نۀ وے ، نو تا به زۀ مخکښې خالى لاسُونه لېږلے وے . خو خُدائ پاک زما تکليف اؤ کُوم خِدمت چې ما کړے دے هغه ليدلے دے اؤ ځکه خُدائ پاک تېره شپه تۀ ملامته کړې . “
بيا لابن يعقُوب له جواب ورکړو ، ” دا ځوانې ښځې زما لُوڼه دى ، د دوئ بچى زما دى اؤ دا رَمې زما دى . چې تۀ دلته څۀ هم ګورې هغه زما دى . خو زۀ خپلې لُوڼه اؤ د هغوئ بچى نۀ شم ساتلے ،
نو زۀ تا سره يو تړون کولو ته تيار يم . راځه چې داسې څۀ وکړُو چې زمُونږ دا تړون پرې مُونږ ته رايادېږى . “
نو يعقُوب يوه تيږه راواخستله اؤ هغه يې د يو يادګار په توګه ودروله .
هغۀ خپلو سړو ته ووئيل چې څۀ کاڼى راټول کړئ نو هغوئ کاڼى راټول کړل اؤ يو ډېرے يې ترې نه جوړ کړو . بيا هغوئ د هغه کاڼو د ډېرى سره ډوډۍ وخوړله .
لابن په دې يجرشاهدوتها نُوم کېښودو ، خو يعقُوب پرې جِلعاد نُوم کېښودو .
لابن يعقُوب ته ووئيل ، ” دا د کاڼو ډېرے به زمُونږ د دواړو د پاره يو يادګار وى . “ نو ځکه د هغه ځائ نُوم جِلعاد شو .
لابن دا هم ووئيل ، ” مالِک خُدائ دې په مُونږ نظر وساتى چې کله مُونږ د يو بل نه جُدا يُو . “ نو د هغه ځائ نُوم مصفاه هم شو .
لابن ووئيل ، ” کۀ تۀ زما د لُوڼو سره بد سلُوک کوې يا نورې ښځې وادۀ کوې ، کۀ ما ته پته هم نۀ وى ، ياد لره چې خُدائ پاک مُونږ ګورى .
دا هغه کاڼى دى چې ما زمُونږ په مېنځ کښې ډېرے کړى دى اؤ دا هغه يادګارى تيږه ده .
دا ډېرے اؤ دا يادګارى تيږه دواړه يادګارُونه دى . زۀ به کله هم په تا حمله کولو د پاره د دې نه نۀ درتېرېږم اؤ تۀ هم په ما حمله کولو د پاره د دې يادګارى تيږې نه مۀ راتېرېږه .
د اِبراهيم خُدائ پاک اؤ د ناحور خُدائ پاک به په مُونږ نظر وکړى چې مُونږ کُومه مُعاهده کړې ده چې د هغې خيال ساتُو . “ بيا ، يعقُوب د هغه خُدائ پاک په نُوم د کُوم چې د هغۀ پلار اِسحاق عِبادت کولو پوخ لوظ وکړو چې دا وعده به پُوره کوى .
هغۀ يو ځناور حلال کړو اؤ دا يې په غر باندې د قُربانۍ په توګه پېش کړو اؤ يعقُوب ډوډۍ له د هغۀ خپلوان راوغوښتل ، دوئ ډوډۍ وخوړه اؤ بيا يې په غر باندې شپه تېره کړه .
بل سحر وختى لابن خپل نمسى اؤ لُوڼه ښُکل کړل اؤ په مخه ښه يې ورته ووئيل اؤ واپس کور ته روان شو .
چې يعقُوب څنګه خپل وطن ته لاړو ، د خُدائ پاک څۀ فرِښتې ورسره مِلاؤ شوې .
چې هغه يې وليدلې ، نو وې وئيل ، ” دا د خُدائ پاک لښکر دے . “ نو په هغه ځائ يې محنايم نُوم کېښودو .
يعقُوب د خپل ځان نه مخکښې د ادوم په وطن کښې د شعير په علاقه کښې خپل ورور ته پېغام وړُونکى ولېږل .
هغۀ ورته ووئيل چې زما نېک عيساؤ ته دا پېغام ورسوئ : ” زۀ ستا تابعدار خِدمت ‌ ګار يعقُوب يم ، چې د ډېر وخت نه د لابن سره د يو مُسافر په شان دېره يم ،
زۀ غوَيى ، خرۀ ، ګډې ، چېلۍ اؤ نوکران لرم . نېکه ! زۀ تا ته خبر درلېږم ، د دې د پاره چې ستا په نظر کښې ښۀ راشم . “
کله چې هغه پېغام وړُونکى يعقُوب ته واپس راغلل ، هغوئ ووئيل ، ” مُونږ ستا ورور عيساؤ له لاړُو اؤ هغه د مخکښې نه تا سره مِلاوېدو د پاره راروان دے . څلور سوه کسان ورسره دى . “
يعقُوب سخت ويرېدو اؤ پرېشانه شو . د هغۀ سره چې کُوم خلق اؤ رَمې ، غواګانې اؤ اُوښان وُو هغه يې په دوه ډلو کښې تقسيم کړل .
د هغۀ خيال دا وو ، ” کۀ عيساؤ راشى اؤ هغه وړومبۍ ډله ختمه کړى نو هغه بله ډله چې کُومه پاتې وى هغه به وتښتى . “
بيا يعقُوب دُعا وکړه ، ” زما د نيکۀ اِبراهيم خُدايه پاکه اؤ زما د پلار اِسحاق خُدايه پاکه ! زما سوال واوره ، مالِکه خُدايه ! تا ما ته ووئيل چې خپل وطن اؤ خپلوانو ته لاړ شه اؤ تۀ به زما د پاره هر څۀ سم کړې .
تا چې خپل خِدمت کوُونکى ته ، کُومه مِهربانى اؤ وفادارى ښودلې ده زۀ د هغې قابِل نۀ يم ، زۀ چې د اُردن سيند نه پورېوتم نو زما سره هيڅ هم نۀ وُو صِرف يوه امسا وه اؤ اوس زما نه دوه ډلې جوړې شوې دى .
زۀ تا ته سوال کوم چې ما د خپل ورور عيساؤ نه بچ کړه . زۀ يرېږم هسې نه چې هغه په مُونږ حمله وکړى نو مُونږ به سره د ښځو اؤ ماشُومانو ټول تباه کړى .
هغه وعده راياده کړه چې تا زما سره کړې وه چې زما د پاره به هر څۀ سم کړې اؤ ما له به دومره اولاد راکړې چې څوک به يې شمېرلے نۀ شى ، دومره ډېر لکه چې د سمندر په غاړه شګې دى . “
هلته د شپې تېرولو نه پس ، يعقُوب د خپلو څاروو نه د خپل ورور عيساؤ د پاره تُحفې خوښې کړې : دوه سوه چېلۍ اؤ شل چېلى ، دوه سوه ګډې اؤ شل ګډان ، دېرش هغه اُوښې چې پئ ورکوى د بچو سره ، څلوېښت غواګانې اؤ لس غوَيى ، شل خرې اؤ لس خرۀ .
هغۀ دا په دوه ډلو کښې تقسيم کړل اؤ د خپلو نوکرانو نه يې يو يو په هره ډله مشران مُقرر کړل . هغۀ ورته ووئيل ، ” زما نه مخکښې لاړ شئ اؤ د مخکښې ډلې اؤ ورپسې راروانې ډلې په مېنځ کښې فاصله وساتئ . “
هغۀ وړومبى نوکر له حُکم ورکړو ، ” زما ورور عيساؤ چې درسره ملاوېږى اؤ تپوس کوى چې ، ستا نېک څوک دے ؟ تۀ چرته ځې ؟ ستا نه مخکښې دا ځناور د چا دى ؟
نو ته ورته وايه چې دا ستا د خِدمت ‌ ګار يعقُوب دى . هغه دا خپل نېک عيساؤ له په تُحفه کښې لېږى . اؤ يعقُوب په خپله په مُونږ پسې راروان دے . “
هغۀ دويم اؤ دريم له هم دغه شان حُکم ورکړو اؤ هغه ټولو له چې کُوم د ډلو مشران وُو : ” تاسو به خامخا داسې وايئ چې کله تاسو د عيساؤ سره مِلاوېږئ .
تاسو به خامخا وايئ چې ستا خِدمت ‌ ګار يعقُوب په خپله په مُونږ پسې راروان دے . “ د يعقُوب خيال دا وو چې ، ” زۀ به د دې تُحفو سره د هغۀ غُصه سړه کړم اؤ چې کله ورسره مخامخ شم کېدے شى چې هغه ما ته په خېر راغلے ووائى . “
هغۀ هغه تُحفې د ځان نه مخکښې ولېږلې اؤ هغه شپه په محنايم کښې پاتې شو .
هم په هغه شپه يعقُوب پاڅېدو ، هغۀ خپلې دوه نِکاح کړې ښځې ، د هغۀ دوه نورې ښځې اؤ خپل يولس زامن روان کړل اؤ د يبوق په سيند کښى هغه ځائ کښې پورې وتل چرته چې اوبۀ کمى وى .
هغۀ هغوئ روان کړل اؤ پورې يې ويستل ، د هغۀ سره چې څۀ وُو هغه يې هم پورې ولېږل ،
خو هغه يواځې پاتې شو . بيا يو سړے راغلو اؤ د هغۀ سره يې د سحر د رڼا پورې کُشتى وکړه .
چې کله هغه سړى ته پته ولګېده چې مُقابله يې نۀ شوه ګټلے ، نو هغۀ يعقُوب په پتُون ووهلو اؤ پتُون يې د بند نه ووتلو .
هغه سړى ووئيل ، ” د سحر رڼا شوه ، ما پرېږده چې لاړ شم . “ يعقُوب ورته ووئيل ، ” زۀ به تا کله هم نۀ پرېږدم ، چې تر څو پورې دې ما له برکت نۀ وى راکړے . “
هغه سړى ترې تپوس وکړو ، ” ستا څۀ نُوم دے ؟ “ نو هغۀ ورته ووئيل ، ” يعقُوب . “
هغه سړى ورته ووئيل ، ” د نن نه پس به ستا نُوم يعقُوب نۀ وى . تا د خُدائ پاک اؤ د اِنسان سره مُقابله کړې ده اؤ تا ګټلې ده ، د اوس نه به ستا نُوم اِسرائيل وى . “
يعقُوب ورته ووئيل ، ” اوس تۀ ما ته خپل نُوم وښايه . “ خو هغۀ ورته ووئيل ، ” تۀ ولې زما د نُوم تپوس کوې ؟ “ بيا هغۀ يعقُوب له برکت ورکړو .
يعقُوب ووئيل ، ” ما خُدائ پاک مخامخ ليدلے دے اؤ بيا هم لا ژوندے پاتې يم “ ، نو په هغه ځائ يې فنى ‌ اېل نُوم کېښودو .
نمر راختلو چې يعقُوب د فنى ‌ اېل نه تلو اؤ د خپل پتُون په وجه ګُډ ګُډ روان وو .
تر نن ورځې پورې د اِسرائيل اولاد هغه پله نۀ خورى کُومه چې د پتُون په بند پورې وى ، ځکه چې د پتُون د بند هم په دې ځائ هغه سړى يعقُوب وهلے وو .
يعقُوب چې وکتل نو عيساؤ يې وليدو اؤ څۀ ګورى چې څلور سوه کسان ورسره راروان وُو . نو هغۀ خپل بچى په لِياه ، راحيل اؤ په هغه دوه نورو ښځو باندې تقسيم کړل .
هغۀ نورې ښځې اؤ د هغوئ بچى مخکښې کړل ، بيا يې لِياه اؤ د هغې بچى کړل اؤ راحيل اؤ يُوسف يې وروستو کړل .
يعقُوب د دوئ نه مخکښې لاړو اؤ چې څنګه خپل ورور ته ورسېدو ، نو ټيټ شو اؤ اووۀ ځل يې تندې په زمکه ولګولو .
خو عيساؤ مِلاوېدو د پاره هغۀ له ورمنډه کړل اؤ د هغۀ نه يې لاسُونه تاؤ کړل ، غاړه يې ويستلو اؤ ښُکل يې کړو . دوئ دواړو وژړل .
چې کله عيساؤ وکتل اؤ هغه ښځې اؤ ماشُومان يې وليدل ، نو هغۀ تپوس وکړو ، ” دا ستا سره څوک دى ؟ “ يعقُوب ورته ووئيل ، ” صاحِبه ! خُدائ پاک په ما ډېر مهربان دے اؤ دا بچى يې راکړى دى . “
بيا هغه نورې ښځې اؤ د هغوئ بچى رامخکښى شول اؤ ورته ټيټ شول ،
بيا لِياه اؤ د هغې بچى راغلل اؤ په آخِر کښې يُوسف اؤ راحيل راغلل اؤ ورته ټيت شول .
عيساؤ ترې تپوس وکړو ، ” د هغې بلې ډلې سره چې زۀ مِلاؤ شوم هغه دې د څۀ مقصد د پاره راوستلې ده ؟ “ يعقُوب ورته ووئيل ، ” د دې د پاره چې زما نېک راسره ښۀ شى . “
خو عيساؤ ووئيل ، ” زما وروره ! زما سره هر څۀ ډېر دى ، چې ستا سره هم څۀ دى هغه د ځان د پاره وساته . “
يعقُوب ووئيل ، ” نه ، زۀ تا ته سوال کوم ، کۀ تۀ په ما مهربان يې ، نو زما د لاسُونو نه دا تُحفه قبُوله کړه . چې ستا مخ ته مې وکتل دا داسې شوه لکه چې د خُدائ پاک مخ ته مې کتلى وى ، اوس تۀ زما سره ډېر ښۀ يې .
زۀ تا ته سوال کوم چې دا تُحفه زما نه قبُوله کړه کُومه چې ما تا له راوړې ده ، خُدائ پاک په ما مهربان دے اؤ چې د څۀ څيز هم ضرُورت وو هغه يې راکړے دے . “ يعقُوب په هغۀ زور راوړو نو هغه يې قبُوله کړه .
عيساؤ ووئيل ، ” ځئ چې په خپل سفر باندې ځُو . زۀ به ستاسو سره ځم . “
يعقُوب ووئيل ، ” زما نېکه ! تا ته پته ده چې ماشُومان کمزورى دى ، په کار دى چې زۀ د دې ګډو اؤ څاروو اؤ د دوئ د بچو خيال وساتم . کۀ دا مُونږ يوه ورځ هم تېز بوځُو ، نو ټول څاروى به مړۀ شى .
زۀ خپل نېک ته سوال کوم چې د خپل خِدمت ‌ ګار نه مخکښې لاړ شى اؤ نېکه ! زۀ به په مزه مزه د څاروو اؤ د هغوئ د بچو په قدم په تا پسې درځم اؤ په ادوم کښې به درسره مِلاؤ شم . “
عيساؤ ووئيل ، ” زۀ به تا سره زما خپل څۀ کسان پرېږدم . “ خو يعقُوب ورته ووئيل ، ” د دې هيڅ حاجت نشته ، زۀ صِرف دا غواړم چې ستا په نظر کښې ښۀ راشم . “
نو هم په هغه ورځ عيساؤ په خپله مخه ادوم ته واپس شو .
خو يعقُوب سُکات ته لاړو ، چرته چې هغۀ د خپل ځان د پاره کور اؤ د څاروو د پاره شپولُونه جوړ کړل . نو د هغه ځائ نُوم سُکات شو .
د ميسوپوتاميه نه په واپسۍ کښې يعقُوب د کنعان په وطن کښې شِکم ښار ته په سلامتۍ سره ورسېدو اؤ د ښار سره نزدې يې په يو پټى کښې خپلې خېمې ولګولې .
هغۀ د هغه پټى دا حِصه د شِکم پلار همور د اولاد نه د سپينو زرو په سلو سيکو واخستله .
هغۀ هلته يوه قُربان ‌ ګاه جوړه کړه اؤ اېل نُوم يې پرې کېښودو کُوم چې د اِسرائيلو خُدائ پاک دے .
يوه ورځ ، د يعقُوب اؤ لِياه لُور دينه ، د کنعانۍ ښځو سره مِلاوېدو د پاره ووتله .
همور حِوى د هغې علاقې مَلک وو . د هغۀ زوئ شِکم هغه وليده ، نو هغه يې بوتله اؤ د هغې بې عِزتى يې وکړه .
خو د يعقُوب لُور دينه د هغۀ نه زړۀ يوړو اؤ هغه په هغې مئين شو اؤ هغۀ د هغې سره خوږې خبرې وکړى .
نو شِکم خپل پلار همور ته ووئيل ، ” دا جينۍ ما ته وادۀ کړه . “
يعقُوب خبر شو چې د هغۀ د لُور بې عِزتى شوې ده ، خو د هغۀ زامن د خپلو څاروو سره په پټو کښې وُو نو ځکه هغۀ د هغوئ د راتلو نه مخکښې څۀ ونۀ وئيل .
د شِکم پلار همور ووتلو چې د يعقُوب سره د دې مسئلې په حقله خبرې وکړى ،
د يعقُوب زامن د پټو نه واپس راروان وُو چې کله هغوئ خبر شول چې شِکم د يعقُوب د لُور بې عِزتى کړې ده نو هغوئ خفه شول اؤ سخت غُصه شول ځکه چې دا د اِسرائيليانو د برداشت نه بهر غلط کار وو .
همور هغۀ ته ووئيل ، ” زما زوئ شِکم ستا په لُور مئين شوے دے ، زۀ تا ته سوال کوم چې هغه پرېږده چې وادۀ يې کړى .
زمُونږ سره خپلولۍ وکړئ ، خپلې لُوڼه مُونږ له راکړئ اؤ زمُونږ لُوڼه تاسو وکړئ .
نو تاسو دلته زمُونږ سره په دې وطن کښې اوسېدے شئ ، چې تاسو چرته اوسېدل غواړئ دا وطن ستاسو په وړاندې دے ، په آزادۍ سره کاروبار کوئ اؤ خپل جائيدادُونه جوړ کړئ . “
بيا شِکم د دينه پلار اؤ ورُوڼو ته ووئيل ، ” کۀ تاسو زما سره دا ښېګړه کول غواړئ ، نو چې تاسو څۀ هم غواړئ زۀ به يې درکړم .
ما ته ووايئ ، چې تاسو څومره مهر هم غواړئ زۀ به يې درکړم ، خو تاسو اِجازت راکړئ چې دا جينۍ زۀ وادۀ کړم . “
شِکم د هغوئ د خور دينه بې عِزتى کړې وه ، نو ځکه د يعقُوب زامنو شِکم اؤ د هغۀ پلار همور ته په چل سره جواب ورکړو .
دوئ ورته ووئيل ، ” مُونږ خپله خور داسې سړى ته نۀ شُو ورکولے چې هغه سُنت نۀ وى ، دا به زمُونږ د پاره د شرم خبره وى .
مُونږ به دا صِرف په يو شرط درکړُو چې تاسو زمُونږ په شان شئ اؤ تاسو ټول نران سُنت کړئ .
بيا به مُونږ تاسو له خپلې لُوڼه درکړُو اؤ ستاسو لُوڼه به خپلو ځانُونو له وکړُو . مُونږ به ستاسو سره اوسېږُو اؤ يو قوم به شُو .
کۀ تاسو ته زمُونږ شرطونه منظُور نۀ وى اؤ سُنت نۀ شئ ، نو مُونږ به خپله خور بوځُو اؤ لاړ به شُو . “
د همور اؤ د هغۀ د زوئ شِکم دا خبرې خوښې شوې ،
اؤ هغه ځوان په دې کار کولو کښې سستى ونۀ کړه ، ځکه چې هغه د يعقُوب په لُور مئين وو . هغه د پلار په کورنۍ کښې د ټولو نه عِزتمند سړے وو .
همور اؤ د هغۀ زوئ شِکم د ښار د دروازې سره نزدې د جرګې ځائ ته لاړل . اؤ د ښار خلقو سره يې خبره وکړه چې :
” دا د خېر خلق دى ، دوئ دې زمُونږ سره په دې وطن کښې اوسېږى اؤ کاروبار دې کوى . دا وطن د دوئ د پاره هم ښۀ لوئ دے . مُونږ به د دوئ لُوڼه وکړُو اؤ خپلې لُوڼه به دوئ له ورکړو .
خو دا خلق به صِرف په يو شرط زمُونږ سره اوسېږى اؤ يو قوم به شُو چې مُونږ خپل ټول نران سُنت کړُو ، لکه چې دوئ هم سُنت شوى دى .
د دوئ ټول څاروى اؤ د نور هر څۀ دې زمُونږ نۀ شى څۀ ؟ راځئ چې جوړه ورسره وکړُو نو دوئ به زمُونږ سره اوسېږى . “
د ښار ټول خلق د همور اؤ شِکم په خبره باندې راضى شول اؤ ټول نران سُنت شول .
په دريمه ورځ چې د سُنت کېدو په وجه ټول سړى خوږېدل ، د يعقُوب دوه زامنو ، د دينه سکه ورُوڼو ، شمعُون اؤ ليوى ، خپلې تُورې راواخستلې ، ښار ته دننه په آسانۍ سره راغلل اؤ ټول سړى يې ووژل .
دوئ همور اؤ د هغۀ زوئ شِکم په تُوره ووژل . بيا دوئ دينه د شِکم د کور نه بوتله اؤ لاړل .
د دې قتلِ ‌ عام نه پس د يعقُوب نورو زامنو ښار لُوټ کړو چې د خپلې خور د بې ‌ عِزتۍ بدل واخلى .
دوئ رَمې څاروى ، خرۀ اؤ په ښار اؤ پټو کښې چې څۀ هم وُو هغه يې يوړل .
دوئ مال دولت يوړو ، ټولې ښځې اؤ ماشُومان يې ونيول اؤ د کورُونو نه يې هر څۀ لُوټ کړل .
يعقُوب ، شمعُون اؤ ليوى ته ووئيل ، ” تاسو زۀ په تکليف کښې اچولے يم ، اوس به کنعانيان ، فرزيان اؤ د دې وطن هر يو کس زما نه نفرت کوى . زما سره دومره سړى نشته ، کۀ دوئ ټول زما خِلاف يو ځائ شى اؤ په ما حمله وکړى نو زمُونږ ټوله کورنۍ به تباه شى . “
خو هغوئ ووئيل ، ” مُونږ دا نۀ شُو زغملے چې زمُونږ خور سره دې د کنجرې په شان سلُوک وشى . “
څۀ موده وروستو خُدائ پاک يعقُوب ته ووئيل ، ” پاڅه اؤ سمدستى بيت ‌ اېل ته لاړ شه اؤ هلته اوسېږه . هلته ما ته يوه قُربان ‌ ګاه جوړه کړه . زۀ هغه خُدائ پاک يم چې تا ته راڅرګند شوے وم چې کله تۀ د خپل ورور عيساؤ نه تښتېدلى . “
نو يعقُوب خپلې کورنۍ ته اؤ هغه ټولو ته چې د هغۀ سره وُو ووئيل ، ” تاسو سره چې کُوم پردى بُتان دى هغه وغورزوئ ، خپل ځانُونه پاک کړئ اؤ صفا جامې واغوندئ .
مُونږ به د دې ځائ نه بيت ‌ اېل ته ځُو ، هلته به زۀ خُدائ پاک ته يوه قُربان ‌ ګاه جوړه کړم چا چې په تکليف کښې زما سوال اؤرېدلے دے اؤ چې زۀ چرته هم تلے يم نو هغه زما مل وو . “
نو هغوئ هغه ټول پردى بُتان چې د دوئ سره وُو اؤ د دوئ په غوږُونو کښې چې کُومې والۍ وې ، هغه يې يعقُوب له ورکړل . هغۀ دا شِکم ته نزدې د څېړۍ د ونې لاندې ښخ کړل .
چې کله يعقُوب اؤ د هغۀ زامن په سفر روان وُو ، نو د ګېر ‌ چاپېره ښارُونو په خلقو باندې د خُدائ پاک سخته يره راغله ، نو هيڅ څوک ورپسې نۀ شول .
يعقُوب د خپلو ټولو خلقو سره لُوز ته راغلو ، کُوم چې د کنعان په وطن کښې په بيت ‌ اېل مشهُور دے .
هغۀ هلته يوه قُربان ‌ ګاه جوړه کړه اؤ په هغه ځائ يې ” د بيت ‌ اېل خُدائ پاک “ نُوم کېښودو ، ځکه چې خُدائ پاک هغۀ ته هلته راڅرګند شوے وو کله چې هغه د خپل ورور نه تښتېدلو .
د رِبقه خِدمت ‌ ګاره دبوره مړه شوه اؤ بيت ‌ اېل ته نزدې د څېړۍ د ونې لاندې ښخه شوه . نو ځکه د دې نُوم ” د ژړا څېړۍ “ شو .
چې کله يعقُوب د ميسوپوتاميه نه راواپس شو ، خُدائ پاک يعقُوب ته بيا راڅرګند شو اؤ هغۀ له يې برکت ورکړو .
خُدائ پاک هغۀ ته ووئيل ، ” ستا نُوم يعقُوب دے ، خو د نن نه پس ستا نُوم اِسرائيل شو . “ نو د هغۀ نُوم يې اِسرائيل کېښودو .
اؤ خُدائ پاک هغۀ ته ووئيل ، ” زۀ قادر خُدائ پاک يم . تۀ ډېر اولاد پېدا کړه . قومُونه به ستا د اولاد نه جوړېږى اؤ ستا په اولاد کښې به بادشاهان جوړېږى .
زۀ به هغه وطن تا له درکړم کُوم چې ما اِبراهيم اؤ اِسحاق له ورکړے وو اؤ ستا نه پس به دا وطن ستا اولاد له هم ورکوم . “
بيا خُدائ پاک د هغۀ نه لاړو .
چرته چې خُدائ پاک د هغۀ سره خبرې کړې وې ، نو يعقُوب يو يادګارى کاڼے ودرولو اؤ وقف يې کړو ، شراب اؤ تېل يې پرې واچول .
هغۀ په هغه ځائ بيت ‌ اېل نُوم کېښودو .
بيا يعقُوب اؤ د هغۀ کورنۍ د بيت ‌ اېل نه کډه وکړه اؤ چې کله دوئ د اِفرات نه لږ غوندې لرې وُو ، د راحيل د ماشُوم د پېدا کېدو وخت راغلو اؤ هغه په سخت درد کښې وه .
چې کله هغه په سخت درد کښې وه د هغې ماشُوم پېدا شو ، دايڼې هغې ته ووئيل ، ” راحيل ! يرېږه مه ، اوس ستا بل زوئ هم شته . “
هغه مړه کېدله اؤ د هغې ساه په وتلو وه . نو هغې په خپل زوئ بِن اَونى نُوم کېښودو ، خو يعقُوب پرې بنيامين نُوم کېښودو .
چې راحيل په حق ورسېده ، نو هغه د اِفرات د لار په غاړه ښخه کړے شوه ، چې هغه ځائ اوس د بيت ‌ لحم په نُوم يادېږى .
يعقُوب هلته يو يادګارى کاڼے ودرولو اؤ دا تر نن ورځې پورې د راحيل د قبر نښه ده .
يعقُوب بيا کډه يوړه اؤ د عدر د څوکيدارۍ د برج بل طرف ته يې خېمه ولګوله .
چې کله يعقُوب په هغه وطن کښې اوسېدو ، روبين لاړو اؤ د خپل پلار د بلې ښځې بِلهاه سره څملاستو ، يعقُوب د دې نه خبر شو اؤ غُصه شو . د يعقُوب دولس زامن وُو .
دا د لِياه زامن دى : روبين د يعقُوب مشر زوئ ، شمعُون ، ليوى ، يهُوداه ، يساکار اؤ زبولون .
د راحيل زامن يُوسف اؤ بنيامين وُو .
د راحيل د وينځې بِلهاه زامن ، دان اؤ نفتالى وُو .
د لِياه د وينځې زِلفه زامن جاد اؤ اشير وُو . دا د يعقُوب زامن دى چې په ميسوپوتاميه کښې پېدا شوى وُو .
يعقُوب واپس خپل پلار اِسحاق ته ، حبرون سره نزدې ممرې ته راغلو ، دا هغه ځائ دې چرته چې اِبراهيم اؤ اِسحاق اوسېدلى وُو .
د اِسحاق ټول عُمر يو سل اتيا کاله وو
اؤ اِسحاق ساه ورکړه اؤ ښۀ په پوخ عُمر کښې وفات شو اؤ هغه خپلو زامنو عيساؤ اؤ يعقُوب ښخ کړو .
دا د عيساؤ اولاد دے ، چې د ادوم په نُوم هم يادېدو .
عيساؤ کنعانۍ جينکۍ وادۀ کړې : د حِتى اېلون لُور عده ، د صبعون حِوى د عنه د زوئ لُور ، اُهليبامه ،
اؤ د اِسمٰعيل لُور د نبايوت خور ، بشامه .
د عده نه اليفز پېدا شو ، د بشامه نه رُعواېل پېدا شو ،
اؤ اُهليبامه نه يعوس ، يعلام اؤ قورح پېدا شول ، د عيساؤ دا ټول زامن د کنعان په وطن کښې پېدا شوى وُو .
بيا عيساؤ د خپلو ښځو ، خپلو زامنو ، لُوڼو اؤ د خپل کور ټولو خلقو سره اؤ خپلو ټولو څاروو اؤ د هغه هر څۀ سره چې هغۀ په کنعان کښې ګټلى وُو ، روان شو اؤ د خپل ورور يعقُوب نه بل وطن ته لاړو .
هغه ځکه لاړو چې په کُوم ځائ کښې هغه اؤ يعقُوب اوسېدل هلته يې ګُزاره نه کېدله ، د هغوئ څاروى ډېر زيات وُو اؤ نور دوئ په يو ځائ اوسېدلے نۀ شول .
نو عيساؤ د غرُونو وطن ادوم کښې اوسېدو .
دا د ادوميانو د پلار نيکۀ ، د عيساؤ اولاد دے .
د عيساؤ د ښځې عده نه يو زوئ ، اليفز پېدا شو . اؤ د اليفز پينځۀ زامن وُو : تيمان ، اومر ، صفو ، جعتام اؤ قنز . اؤ د بلې ښځې ، تمنت نه د هغۀ يو بل زوئ عماليق وو . د عيساؤ د ښځې بشامه نه د هغۀ يو زوئ رُعواېل پېدا شو اؤ د رُعواېل څلور زامن وُو : نحت ، زارح ، سمه اؤ مِزه .
د عنه لُور د صبعون نمسۍ چې د عيساؤ ښځه وه د هغې نوم اُهليبامه وو د هغې د عيساؤ نه دا درى زامن پېدا شول : يعوس ، يعلام اؤ قورح .
دا د عيساؤ اولاد نه جوړې شوې قبيلې دى . د عيساؤ مشر زوئ اليفز د دې قبيلو پلار نيکۀ وو : تيمان ، اومر ، صفو ، قنز ،
قورح ، جعتام اؤ عماليق . دا ټول د عيساؤ د ښځې عده اولاد دے .
د عيساؤ زوئ رُعواېل د دې قبيلو پلار نيکۀ وو : نحت ، زارح ، سمه اؤ مِزه . دا ټول د عيساؤ د ښځې بشامه اولاد وو .
دا قبيلې د عيساؤ د ښځې اُهليبامه اولاد دے چې هغه د عنه لُور وه : يعوس ، يعلام اؤ قورح .
دا ټولې قبيلې د عيساؤ په اولاد کښې راځى .
د ادوم د وطن اصلى اوسېدُونکى په قبيلو کښې تقسيم وُو چې د دوئ نسب ‌ نامه د حورى ، شعير دې اولاد ته ځى : لوطان ، سوبل ، صبعون ، عنه ، ديسون ، ايصر اؤ ديسان .
لوطان د حورى اؤ هيمان قومُونو پلار نيکۀ وو . د لوطان د خور تمنت نُوم وو .
سوبل د علوان ، منحات ، عيبال ، سفو اؤ د اونام قومُونو پلار نيکۀ وو .
د صبعون دوه زامن آيه اؤ عنه وُو . دا هغه عنه دے چې کله هغۀ د خپل پلار خرۀ څرول نو په صحرا کښې يې ګرمې چينې ومُوندلې .
عنه د ديسون پلار وو ، هغه د حمدان ، اشبان ، يتران اؤ کِران قومُونو پلار نيکۀ وو . د عنه يوه لُور وه چې د هغې نُوم هم اُهليبامه وو .
ايصر د بِلهان ، زعوان اؤ عقان قومُونو پلار نيکۀ وو .
ديسان د عُوض اؤ اِران قومُونو پلار نيکۀ وو .
دا د ادوم په وطن کښې حورى قبيلې دى : لوطان ، سوبل ، صبعون ، عنه ، ديسون ، ايصر اؤ ديسان .
د دې نه مخکښې په بنى اِسرائيلو هيچا هم بادشاهى نۀ وه کړې اؤ دې بادشاهانو د ادوم په وطن بادشاهى وکړه : د دِنهابا نه د بعور زوئ بالع ، د بصرا نه د زارح زوئ يوباب ، د تيمان د علاقې نه حشيم اؤ د عويت نه د بدد زوئ هدد . هدد د موآب په وطن کښې په يو جنګ کښې ميديانو ته شکست ورکړے وو : د مُسرقه نه شمله ، د سيند د غاړې رحوبوت نه شاؤل ، د عکبور زوئ بعل حنان ، د پاوُ نه حدد ، د هغۀ ښځه مهيطب ‌ اېل ، د مطرِد لُور اؤ ميضاهاب نمسۍ وه .
عيساؤ د دې ادومى قبيلو پلار نيکۀ وو : تمنت ، علوه ، يتيت ، اُهليبامه ، ايله ، فينون ، قنز ، تيمان ، مِبصار ، مجدِاېل اؤ عِرام . يوه علاقه به د هم هغه قبيلې په نُوم مشهُوره وه چې چرته به هغه قبيله اوسېده .
يعقُوب د کنعان په وطن کښې اوسېدو ، چرته چې د هغۀ پلار د مُسافر په توګه اوسېدلے وو ،
اؤ دا د يُوسف د کورنۍ قيصه ده . د اوولسو کالو ځوان ځلمى ، يُوسف ، د ورُوڼو سره ګډې اؤ چېلۍ څرولې ، چې هغوئ د هغۀ د پلار د نورو ښځو ، زِلفه اؤ بِلهاه زامن وُو . هغۀ خپل پلار د هغه غلطو کارُونو نه خبر کړو کُوم چې د هغۀ ورُوڼو کول .
يعقُوب د يُوسف سره د نورو ټولو زامنو نه زياته مينه کوله ، ځکه چې هغه د هغۀ د سپين سر زوئ وو . يعقُوب د هغۀ د پاره د اُوږدو لستُوڼو والا يوه ښُکلې چُوغه جوړه کړه .
چې کله د هغۀ ورُوڼو دا وليدل چې د هغوئ پلار د يُوسف سره د هغوئ نه زياته مينه کوى ، نو په هغوئ باندې هغه دومره بد لګېدو چې هغوئ به د هغۀ سره په سمه خُله خبرې هم نۀ کولې .
يو ځل يُوسف خوب وليدو نو چې هغۀ خپل ورُوڼه د دې نه خبر کړل ، نو د هغوئ کينه د يُوسف سره نوره هم زياته شوه .
هغۀ ووئيل ، ” ما چې کُوم خوب ليدلے دے هغه واورئ .
مُونږ ټولو په پټى کښې د غنمو ګېډۍ تړلې ، ناڅاپه زما ګېډۍ پاڅېدله اؤ نېغه ودرېدله . ستاسو ګېډۍ زما د ګېډۍ نه ګېر ‌ چاپېره تاؤ شولې اؤ هغې ته ټيټې شولې . “
د هغۀ ورُوڼو ترې تپوس وکړو ، ” ستا څۀ خيال دے تۀ به بادشاه جوړېږى اؤ په مُونږ به بادشاهى کوې څۀ ؟ “ نو د يُوسف د خوبُونو اؤ چې هغۀ د وړُونو په باره کښې څۀ وئيلى وُو په دې وجه ، د هغوئ ورسره کينه نوره هم زياته شوه .
بيا يُوسف يو بل خوب وليدو اؤ خپلو ورُوڼو ته يې ووئيل ، ” ما يو بل خوب ليدلے دے ، چې په هغې کښې ما نمر اؤ سپوږمۍ وليدل اؤ يولس ستورى هم چې ما ته ټيټېدل . “
هغۀ دا خوب خپل پلار ته هم ووئيلو اؤ پلار هغه ورټلو : ” دا څنګه خوب دے چې تا ليدلے دے ؟ ستا خيال دا دے چې ستا مور ، ستا ورُوڼه اؤ زۀ ، مُونږ به راځُو اؤ تا ته به په زمکه پرېوځُو ؟ “
يُوسف په ورُوڼو بد لګېدو ، خو د هغۀ پلار دا ټوله خبره په ذهن کښې کېښودله .
يوه ورځ چې کله د يُوسف ورُوڼه د خپل پلار رَمې څرولو له شِکم ته تلى وُو ،
يعقُوب يُوسف ته ووئيل ، ” زۀ غواړم چې تۀ شِکم ته لاړ شې ، چرته چې ستا ورُوڼه رَمه څروى . “ يُوسف ورته ووئيل ، ” زۀ تيار يم . “
د هغۀ پلار ووئيل ، ” لاړ شه اؤ وګوره کۀ رَمه اؤ ستا ورُوڼه په خېر وى ، بيا واپس راشه اؤ ما خبر کړه . “ نو د هغۀ پلار هغه د حبرون مېدان نه ولېږلو اؤ يُوسف شِکم ته ورسېدو
اؤ هلته د څران په ځائ کښې اخوا دېخوا ګرځېدو چې کله يو سړى هغه وليدو نو تپوس يې ترې وکړو ، ” تۀ څۀ لټوې ؟ “
هغۀ ورته ووئيل ، ” زۀ خپل ورُوڼه لټوم ، ما ته ووايه چې هغوئ خپله رَمه چرته څروى . “
هغه سړى ورته ووئيل ، ” هغوئ خو تلى دى . د هغوئ نه ما واؤرېدل چې دوئ دُوتين ته ځى . “ نو يُوسف په خپلو ورُوڼو پسې لاړو اؤ هغوئ يې په دُوتين کښې ومُوندل .
هغوئ هغه د لرې نه وليدو اؤ د رسېدو نه مخکښې يې د هغۀ خِلاف منصُوبه جوړه کړه اؤ د هغۀ د وژلو فېصله يې وکړه .
هغوئ يو بل ته ووئيل ، ” ګورئ ! د خوبُونو اُستاذ راروان دے .
نو اوس راځئ ، چې وې وژنُو اؤ په يو وچ کُوهى کښې يې وغورزوو . مُونږ به وايُو چې هغه يو ځنګلى ځناور خوړلے دے . بيا به مُونږ وګورُو چې د هغۀ د خوبُونو څۀ نتيجه راوځى . “
روبين د هغوئ خبرې واؤرېدې اؤ د هغۀ د بچ کولو کوشش يې وکړو . هغۀ ووئيل ، ” يُوسف به نۀ مړ کوُو . “
هغۀ ووئيل ، ” هغه په دې صحرا کښې دې کُوهى ته وغورزوئ ، خو د هغۀ وينه مۀ تويَوئ . “ هغۀ دا خبره د دې د پاره وکړه ، چې د دوئ نه يې بچ کړى اؤ هغه واپس خپل پلار له ولېږى .
کله چې يُوسف خپلو ورُوڼو له راغلو ، هغوئ د هغۀ نه د اُوږدو لستُوڼو والا ښُکلې چُوغه راوويسته .
بيا هغوئ هغه اُوچت کړو اؤ هغه وچ کُوهى ته يې وغورزولو .
چې کله دوئ ډوډۍ ته ناست وُو ، نو هغوئ د اِسمٰعيليانو يو کاروان وليدو چې هغوئ د جِلعاد نه مِصر ته په سفر روان وُو . د هغوئ په اُوښانو خوشبُودارې مصالحې اؤ عطر بار وُو .
يهُوداه خپلو ورُوڼو ته ووئيل ، ” زمُونږ د ورور وژل اؤ د هغۀ مرګ پټول به مُونږ له څۀ فائده راکړى ؟
راځئ چې هغه په دې اِسمٰعيليانو خرڅ کړُو . مُونږ به هغۀ له څۀ ضرر نۀ رسوُو ، آخِر بيا هم ، هغه زمُونږ ورور دے اؤ زمُونږ خپله وينه ده . “ د هغۀ ورُوڼه په دې راضى شول ،
اؤ چې کله څۀ سوداګر هلته تېرېدل ، د هغۀ ورُوڼو يُوسف د کُوهى نه بهر راوويستلُو اؤ هغه يې د سپينو زرو په شلو سيکو په اِسمٰعيليانو باندې خرڅ کړو ، نو هغوئ مِصر ته بوتلو .
چې کله روبين واپس کُوهى ته راغلو اؤ وې ليدل چې يُوسف هلته نۀ وو ، نو هغۀ د خفګان په وجه خپلې جامې وشلولې .
هغه واپس ورُوڼو ته راغلو اؤ ورته يې ووئيل ، ” هلک خو هلته نشته ! زۀ څۀ وکړم ؟ “
بيا هغوئ يو چېلے حلال کړو اؤ د يُوسف چُوغه يې په وينه کښې ډُوبه کړه .
هغوئ هغه چُوغه خپل پلار له يوړه اؤ وې وئيل ، ” مُونږ دا ومُوندله . دا وګوره چې دا ستا د زوئ ده کۀ نۀ ده ؟ “
هغۀ دا وپېژندله اؤ وې وئيل ، ” اؤ ، دا چُوغه هم زما د زوئ ده ! څۀ ځنګلى ځناورو هغه خوړلے دے . زما زوئ يُوسف به په رښتيا سره ټوټې ټوټې شوے وى . “
يعقُوب د خفګان نه خپلې جامې وشلولې اؤ د ټاټ جامې يې واغوستلې . د زوئ په غم کښې هغه ډېرې ورځې غمژن وو .
ټول زامن اؤ لُوڼه تسلۍ ورکولو له ورله راغلل ، خو په هغۀ دې تسلۍ اثر ونۀ کړو اؤ وې وئيل ، ” زۀ به د خپل زوئ په غم کښې تر مرګه پورې ژاړم . “ نو هغه د خپل زوئ يُوسف په غم کښې غمژن وو .
په دې دوران کښې ، سوداګرو يُوسف په مِصر کښې ، د فِرعون په يو آفسر ، فوطيفار باندې خرڅ کړو ، چې هغه د محل د فوجيانو مشر وو .
هم هغه وخت يهُوداه خپل ورُوڼه پرېښودل ، لاړو اؤ د حيره نُومې يو سړى سره اوسېدو ، چې هغه د عدولام د ښار وو .
هلته يهُوداه د يوې کنعانۍ جينۍ سره مِلاؤ شو چې د هغې د پلار نُوم سُوع وو . يهُوداه هغه وادۀ کړه اؤ ورسره څملاستو ،
د هغې يو زوئ وشو ، چې هغۀ پرې عير نُوم کېښودو .
هغه بيا اُميدواره شوه اؤ يو بل زوئ يې پېدا شو اؤ هغې پرې اونان نُوم کېښودو .
د هغې يو بل زوئ وشو اؤ د هغۀ نُوم يې سيله کېښودو . يهُوداه په کزيب کښې وو چې کله دا ماشُوم پېدا شو .
يهُوداه د خپل مشر زوئ د پاره ښځه وکړه چې د هغې نُوم تامار وو .
د عير سلُوک د مالِک خُدائ په نظر کښې ډېر خراب وو اؤ هغه ترې ناراضا شو ، نو مالِک خُدائ هغه مړ کړو .
بيا يهُوداه د عير ورور اونان ته ووئيل ، ” لاړ شه اؤ د خپلې کونډې ورندارې سره څمله . د هغې د خاوند د ورور په توګه د هغې سره خپله ذِمه وارى پُوره کړه ، نو داسې ستا د ورور به هم اولاد وى . “
خو اونان ته پته ولګېده چې هغه بچى به د اونان خپل نۀ وى ، نو چې کله به هغه د خپلې کونډې ورندارې سره څملاستو نو هغۀ به د نر اوبۀ په زمکه څڅولې ، چې داسې به د هغۀ د ورور بچى نۀ وى .
هغۀ چې څۀ کول مالِک خُدائ ترې نه په دې ناراضا شو اؤ مالِک خُدائ هغه هم ووژلو .
بيا يهُوداه خپلې اېنږور تامار ته ووئيل ، ” د خپل پلار کور ته لاړه شه اؤ تر هغې پورې کونډه پاتې شه چې زما زوئ سيله لوئ شوے نۀ وى . “ هغۀ دا ځکه ووئيل چې هغه يرېدو چې سيله به ووژلے شى ، لکه چې د هغۀ خپل ورُوڼه هم وژلے شوى وُو . نو تامار لاړه اؤ د خپل پلار په کور کښې اوسېده .
څۀ وخت وروستو د يهُوداه ښځه مړه شوه . چې کله په هغۀ د غم ورځې تېرې شوې ، هغه اؤ د هغۀ ملګرې د عدولام حيره ، تمنت ته لاړل ، چرته چې د هغۀ د ګډو وړۍ کلېدلې .
تامار ته چا ووئيل چې د هغې سخر ګډو کلولو له تمنت ته ځى .
نو هغې د کونډتوب جامې وويستلې چې هغې اغوستې وې اؤ مخ يې په څادر پټ کړو اؤ د تمنت په لاره د عينيم ښار سره نزدې ورته کښېناسته . ځکه چې هغې ته ښه پته وه چې د يهُوداه وړُوکے زوئ لوئ شوے وو اؤ تر اوسه پورې يې ودېدو له نۀ وه ورکړې .
چې کله يهُوداه هغه وليده ، نو خيال يې دا وو چې ګنى کنجره ده ، ځکه چې هغې خپل مخ پټ کړے وو .
هغه د لار په غاړه هغې له ورَغلو اؤ وې وئيل ، ” زۀ تا سره څملاستل غواړم . “ هغۀ ته پته نۀ وه چې هغه يې اېنږور ده . هغې ووئيل ، ” تۀ به ما له څۀ راکړې ؟ “
هغۀ جواب ورکړو ، ” زۀ به تا له د خپلې رَمې نه يوه چېلۍ درولېږم . “ هغې ووئيل ، ” ټيک ده ، خو تۀ ما له په ضمانت کښې څۀ راکړه چې د ځان سره يې تر هغې پورې کېږدم چې تا چېلۍ نۀ وى رالېږلې . “
هغۀ ترې تپوس وکړو ، ” زۀ په ضمانت کښې څۀ درسره کېږدم ؟ “ هغې ورته ووئيل ، ” ستا په غاړه کښې خپل مُهر سره د مزى اؤ ستا په لاس کښې دا لخته . “ هغۀ دا څيزُونه هغې له ورکړل . بيا دوئ څملاستل اؤ هغه اُميدواره شوه .
تامار کور ته لاړه ، څادر يې لرې کړو اؤ د کنډتوب جامې يې بيا واغوستلې .
وروستو يهُوداه خپل ملګرے حيره د چېلۍ سره ورولېږلو چې د ضمانت څيزُونه د هغه ښځې نه واپس راوړى ، خو حيره هغه ونۀ مُونده .
هغۀ په عينيم کښې د څۀ کسانو نه تپوس وکړو ، ” هغه کنجره چرته ده چې د لارې په غاړه ناسته وه ؟ “ هغوئ جواب ورکړو ، ” دلته خو کنجره نۀ وه . “
هغه يهُوداه ته واپس راغلو اؤ وې وئيل ، ” ما هغه ونۀ مُوندله . د هغه ځائ خلقو ووئيل چې په هغه ځائ کښې کله هم کنجره نۀ وه . “
يهُوداه ووئيل ، ” پرېږده چې هغه څيزُونه هغه د ځان سره وساتى . مُونږ نۀ غواړُو چې خلق راپورې وخاندى . ما هغې له د مزدُورۍ ورکولو کوشش وکړو ، خو تا هغه ونۀ مُوندله . “
تقريباً درې مياشتې وروستو يهُوداه ته چا ووئيل ، ” ستا اېنږور تامار کنجرتوب کولو اؤ اوس هغه اُميدواره ده . “ يهُوداه ووئيل ، ” هغه بهر راوباسئ اؤ په اور کښې يې وسوزوئ . “
چې هغه بهر راوويستلے شوه ، هغې خپل سخر له خبر ورولېږلو : ” زۀ د هغه سړى نه اُميدواره يم چې دا څيزُونه د چا وى . دې ته وګورئ چې دا مُهر سره د مزى اؤ دا لخته د چا دى . “
يهُوداه دا وپېژندل اؤ وې وئيل ، ” هغه په حقه ده . زۀ د هغې سره په خپله ذِمه وارۍ کښې ناکام شوے يم . ځکه چې ما هغه خپل زوئ سيله ته وادۀ نۀ کړه . “ اؤ يهُوداه د هغې سره بيا شپه تېره نۀ کړه .
چې کله د هغې د بچى پېدا کېدو وخت راغلو ، دا پته ولګېده چې د هغې جوړه بچى پېدا کېدُونکى دى .
چې کله هغه په تکليف کښې وه ، يو ماشُوم لاس رابهر کړو ، دايڼې يې لاس راونيولو ، سُور تار يې ترې تاؤ کړو اؤ وې وئيل ، ” دا وړومبے پېدا شوے دے . “
خو هغۀ خپل لاس واپس راښکلو اؤ د هغۀ ورور وړومبے پېدا شو . بيا هغه دايڼې ووئيل ، ” تا څنګه د ځان د پاره د راوتلو لار جوړه کړې ده ! “ نو د هغۀ نُوم فرص شو .
بيا د هغۀ ورور پېدا شو چې د هغۀ د لاس نه سُور تار تاؤ وو اؤ د هغۀ نُوم زارح شو .
کله چې اِسمٰعيليانو يُوسف مِصر ته بوتلو ، هغه يې فوطيفار نُومې د فِرعون په يو آفسر باندې خرڅ کړو ، چې هغه د محل د څوکيدارانو مشر وو .
مالِک خُدائ د يُوسف مل وو اؤ هغه يې کامياب کړو . هغه د خپل مِصرى نېک په کور کښې اوسېدو ،
چې هغۀ وليدل چې مالِک خُدائ د يُوسف مل دے اؤ هغه يې په هر کار کښې کامياب کړے دے .
نو فوطيفار د هغۀ نه خوشحال وو اؤ هغه يې خپل ذاتى خِدمت ‌ ګار اؤ د خپل کور مشر يې جوړ کړو اؤ خپل هر څۀ يې هغۀ ته وسپارل .
هم د هغه وخت نه ، هم د يُوسف په وجه مالِک خُدائ د دې مِصرى کورنۍ له برکت ورکړے وو اؤ ورسره هغه هر څيز له يې برکت ورکړو چې د هغۀ په کور اؤ په پټو کښې وُو .
فوطيفار چې څۀ هم لرل هغه يې يُوسف له ورکړل چې خيال يې ساتى اؤ په خپله يې د خوراک نه بغېر د يو څيز فکر هم نۀ کولو . نو يُوسف ښائسته بدن لرلو اؤ ښُکلےځوان وو ،
اؤ څۀ موده وروستو د هغۀ د نېک ښځې يُوسف ته د شوق په سترګه کتل اؤ ورته يې ووئيل ، ” راشه اؤ ما سره څمله . “
هغۀ اِنکار وکړو اؤ ورته يې ووئيل ، ” ګوره ! زما نېک په خپله په دې کور کښې د يو څيز فکر هم نۀ کوى ، ځکه چې زۀ دلته يم . هغۀ زۀ په خپل هر څيز مشر جوړ کړے يم .
زۀ په دې کور کښې د هغۀ هومره اِختيار لرم اؤ هغۀ ستا نه بغېر زما نه هيڅ څيز هم نۀ دے منع کړے . نو بيا زۀ داسې غلط کار څنګه وکړم چې د خُدائ پاک ګُناهګار شم ؟ “
اګرچې هغې به هره ورځ يُوسف ته وئيل ، خو هغۀ د هغې نۀ خبره منله چې ورسره څملى اؤ نۀ ورنزدې کېدو .
خو يو ورځ چې کله يُوسف د کار د پاره کور ته ننوتو ، په کور کښې يو خِدمت ‌ ګار هم نۀ وو .
هغې هغه د قميص نه ونيوو اؤ ورته يې ووئيل ، ” راشه ! ما سره څمله . “ خو هغۀ بهر منډه کړل اؤ وتښتېدو اؤ د هغۀ قميص د هغې په لاس کښې پاتې شو .
کله چې هغې وليدل چې د هغۀ نه قميص پاتې شو اؤ د کور نه يې بهر منډه کړل ،
هغې د کور خِدمت ‌ ګاران راوغوښتل اؤ وې وئيل ، ” دا وګورئ ! زما خاوند چې کور ته کُوم عبرانے راوستلے دے هغه مُونږ شرموى . هغه زما کوټې ته راننوتو اؤ ما ته يې د لاس راچولو کوشش وکړو ، خو ما په زوره زوره چغې ووهلې .
نو زما چغو سره هغۀ بهر منډه کړل اؤ قميص يې زما سره پرېښودو . “
هغې دا قميص د يُوسف د نېک کور ته راتلو پورې وساتلو .
بيا هغې هغۀ ته هم هغه شان قيصه تېره کړه : ” تا چې کُوم عبرانے نوکر دلته راوستلے دے هغه زما کوټې ته راننوتو اؤ لاس يې راواچولو .
خو چې کله ما چغې ووهلې ، هغۀ بهر منډه کړل اؤ خپل قميص يې زما سره پرېښودو . “
چې کله د يُوسف نېک دا قيصه واؤرېده کومه چې خپلى ښځې ورته بيان کړه ، نو هغه د غُصې نه تک سُور شو .
نو يُوسف يې ونيولو اؤ په هغه قېد ‌ خانه کښې يې بند کړو چرته به چې د بادشاه قېديان قېد کولے شول اؤ هغه هلته په قېد ‌ خانه کښې وو .
خو مالِک خُدائ د يُوسف مل وو نو رحم يې پرې وکړو اؤ هغه د قېد ‌ خانې د آفسر په نظر کښې ښۀ راغلو .
هغۀ يُوسف د نورو ټولو قېديانو مشر جوړ کړو اؤ چې په قېد ‌ خانه کښې څۀ هم کېدل د هر څۀ ذِمه وارى يې ورکړه .
د قېد ‌ خانې آفسر د هغه يو څيز فکر هم نۀ کولو چې يُوسف له يې کُومه ذِمه وارى ورکړې وه ، ځکه چې مالِک خُدائ د يُوسف مل وو اؤ هغه يې په هر کار کښې کامياب کولو .
څۀ موده وروستو د مِصر د بادشاه ساقى اؤ مشر نانبائى داسې څۀ غلط کار وکړو چې بادشاه ورباندې خفه شو .
فِرعون دې دواړو آفسرانو ته سخت غُصه شو
اؤ دوئ يې د څوکيدارانو د مشر په کور کښې قېد کړل ، هم په هغه ځائ کښې چې چرته يُوسف قېد وو .
دوئ ډېر وخت په قېد ‌ خانه کښې تېر کړو اؤ د څوکيدارانو مشر يُوسف ته حواله کړل چې د دوئ خِدمت کوى .
يوه شپه په قېد ‌ خانه کښې د مِصر د بادشاه ساقى اؤ مشر نانبائى دواړو خوب وليدو اؤ د هر يو خوب خپل خپل مطلب وو .
چې کله يُوسف هغوئ له سحر ورَغلو ، هغۀ دوئ پرېشانه وليدل .
هغۀ د هغوئ نه تپوس وکړو ، ” تاسو ولې نن پرېشانه ښکارئ ؟ “
هغوئ ورته ووئيل ، ” مُونږ دواړو يو يو خوب ليدلے دے اؤ دلته داسې هيڅ څوک هم نشته چې تعبير يې وکړى . “ يُوسف ورته ووئيل چې ، ” دا خو خُدائ پاک دے چې هغه د خوبُونو د تعبير عِلم ورکوى ، تاسو ما ته خپل خوبُونه ووايئ . “
نو ساقى ووئيل ، ” زما په خوب کښې زما په مخکښې د انګُورو بُوټے وو ،
د دې درې څانګې وې . چې څنګه د دې نه پاڼې راووتلې ، غُوټۍ راڅرګندې شوې اؤ انګُور پاخۀ شول .
ما د فِرعون پيالۍ په لاس کښې نيولې وه ، نو ما انګُور راواخستل اؤ دا مې په پياله کښې نچوړ کړل اؤ هغۀ له مې ورکړل . “
يُوسف ووئيل ، ” د دې تعبير دا دے : دا درې څانګې درې ورځې دى .
په دې دريو ورځو کښې به بادشاه تا آزاد کړى اؤ په خپل ځائ به دې کښېنوى . تۀ به هغۀ له پيالۍ ورکړې اؤ د مخکښې په شان به د هغۀ ساقى يې .
خو چې کله ستا د پاره هر څۀ سم شى نو ما مۀ هېروه اؤ په ما ډېره مِهربانى وکړه فِرعون ته زما ذِکر وکړه اؤ د دې قېد ‌ خانې نه خلاصېدلو کښې زما مدد وکړه .
ځکه چې زۀ د عبرانيانو د وطن نه راتښتولے شوے وم اؤ ما دلته په مِصر کښې داسې هيڅ کار نۀ دے کړے چې په دې قېد ‌ خانه کښې بندى شم . “
چې کله مشر نانبائى پوهه شو چې د ساقى د خوب تعبير ښۀ وو ، هغۀ هم يُوسف ته ووئيل ” ما هم خوب ليدلے دے ، ما په سر د ډوډۍ درې ټوکرۍ راوانې کړې وې .
د ټولو سر ته ټوکرۍ کښې د فِرعون د پاره هر قِسم ډوډۍ وې اؤ مارغانو دا خوړلې . “
يُوسف جواب ورکړو ، ” د دې تعبير دا دے : هغه درې ټوکرۍ درې ورځې دى .
په دريو ورځو کښې به فِرعون ستا نه سر لړه کړى . بيا به تا په يوه ونه کښې راځوړند کړى اؤ مارغان به ستا غوښه وخورى . “
په دريمه ورځ دا د فِرعون د پېدايښت ورځ وه ، هغۀ خپلو ټولو درباريانو له يوه لويه ډوډۍ وکړه ، هغۀ خپل ساقى اؤ مشر نانبائى رابهر کړل اؤ د خپلو درباريانو په مخکښې يې حاضر کړل .
فِرعون ، ساقى بيا په خپل وړومبى ځائ کښېنولو اؤ ساقى پيالۍ فِرعون له په لاس کښې ورکړه ،
خو هغه مشر نانبائى يې راځوړند کړو . دا ټول هم هغه شان وشول لکه څنګه چې يُوسف وئيلى وُو .
خو ساقى يُوسف راياد نۀ کړو . اؤ هېر يې کړو .
پُوره دوه کاله تېر شوى وُو چې د مِصر فِرعون خوب وليدو چې هغه د نيل درياب په غاړه ولاړ وو ،
چې کله اووۀ ښې ښائسته اؤ څربې غواګانې د درياب نه راوختلې اؤ په واښو کښې په څرېدلو شروع شوې .
اووۀ نورې غواګانې هم راوختلې ، دا کمزورې اؤ نرۍ وې . دا راغلې اؤ د درياب په غاړه د نورو غواګانو سره ودرېدلې ،
هغه نرو اؤ کمزورو غواګانو ، ښائسته اؤ څربې غواګانې وخوړلې . بيا فِرعون راويښ شو .
هغه بيا اُودۀ شو اؤ يو بل خوب يې وليدو . هغۀ د غلې اووۀ ډک اؤ پاخۀ وږى وليدل ، چې په يو ډنډر باندې راشوى وُو .
بيا هغۀ يو بل ډنډر وليدو چې په دې باندې اووۀ نور وږى راشوى وُو چې نرى وُو اؤ ګرمې هوا وچ کړى وُو ،
اؤ د غلې هغه نرو وږو هغه ډک اؤ پاخۀ وږى تېر کړل . فِرعون راويښ شو اؤ پوهه شو چې هغۀ خوب ليدلو .
سحر هغه پرېشان وو ، نو هغۀ د مِصر ټول نجوميان اؤ هوښيار خلق راوغوښتل . هغۀ ورته خپل خوبُونه ووئيل ، خو هيچا هم هغۀ ته د دې تعبير نۀ شو ښودلے .
بيا ساقى فِرعون ته ووئيل ، ” صاحِبه ! نن زۀ دا خبره څرګندوم چې زما نه غلطى شوې ده .
يو ځل چې فِرعون خپلو خِدمت ‌ ګارانو ته غُصه شو نو زۀ اؤ مشر نانبائى يې د څوکيدارانو مشر د کور په قېد ‌ خانه کښې قېد کړُو .
يوه شپه مُونږ دواړو يو يو خوب وليدو اؤ د هغه خوبُونو بېل بېل مطلبُونه وُو .
يو ځوان عبرانے هلته زمُونږ سره وو چې هغه د څوکيدارانو د مشر خِدمت ‌ ګار وو . مُونږ هغۀ ته خپل خوبُونه ووئيل اؤ هغۀ مُونږ ته د دې تعبيرُونه وښودل .
چې څنګه هغۀ وئيلى وُو هم هغه شان وشول : تا زۀ بيا په خپل ځائ کښېنولم ، خو نانبائى دې راځوړند کړو . “
فِرعون يُوسف راوغوښتو اؤ هغه فوراً د قېد ‌ خانې نه راوستلے شو . چې هغۀ د سر اؤ ګيرې وېښتۀ کل کړل اؤ جامې يې بدلې کړې ، نو هغه فِرعون ته پېش شو .
فِرعون يُوسف ته ووئيل ، ” ما يو خوب ليدلے دے اؤ هيڅ څوک هم د دې تعبير نۀ شى ښودلے . ما ته چا وئيلى دى چې تۀ په خوبُونو پوهېږى اؤ تعبير يې ښودلے شې . “
يُوسف جواب ورکړو ، ” صاحِبه ! زۀ دا نۀ شم کولے ، خو خُدائ پاک دې ښۀ تعبير درکړى . “
فِرعون يُوسف ته ووئيل ، ” ما خوب وليدلو چې زۀ د نيل درياب په غاړه ولاړ وم ،
چې کله اووۀ ښائسته اؤ څربې غواګانې د درياب نه راوختلې اؤ په واښو کښې په څرېدلو شروع شوې .
بيا اووۀ نورې غواګانې راوختلې چې نرۍ اؤ کمزورې وې . ما په مِصر کښې دومره ډېرې بې ‌ کاره غواګانې چرته هم نۀ دى ليدلې .
بيا دې کمزورو غواګانو هغه څربې غواګانې وخوړلې ،
خو هيچا به داسې نۀ وې وئيلى چې هغه يې خوړلې دى ، ځکه چې هم هغه شان کمزورې معلُومېدې لکه چې څنګه مخکښې وې . بيا زۀ راويښ شوم .
ما دا خوب هم وليدو چې په يو ډنډر باندې د غلې اووۀ ډک اؤ پاخۀ وږى راشوى وُو ،
بيا د غلې اووۀ نور وږى راوشول ، چې دا نرى اؤ د صحرا هوا سوزولى وُو ،
اؤ د غلې اووۀ نرو وږو هغه ډک وږى تېر کړل . ما دا خوبُونه نجوميانو ته ووئيل ، خو هيچا ما ته د دې تعبير نۀ شو ښودلے . “
يُوسف فِرعون ته ووئيل ، ” صاحِبه ! د دې دواړو خوبُونو هم يو مطلب دے ، خُدائ پاک تا ته وښودل چې هغه به په راتلُونکى وخت کښې څۀ کوى .
دا اووۀ څربې غواګانې اووۀ کالونه دى اؤ دا د غلې اووۀ ډک وږى هم اووۀ کالونه دى ، د دې دواړو هم يو مطلب دے .
هغه اووۀ نرۍ غواګانې چې کُومې وروستو راوختلې اؤ هغه اووۀ د غلې نرى وږى کُوم چې ګرمې هوا وچ کړل د قحط اووۀ کالونه دى .
لکه څنګه چې ما تا ته ووئيل ، خُدائ پاک تا ته ښودلى دى چې هغه به په راتلُونکى وخت کښې څۀ کوى .
اووۀ کاله به د ټول مِصر په وطن کښې ښۀ ډېر پېداوار کېږى .
د هغې نه پس به اووۀ کاله د قحط وى اؤ هغه ټول آباد کالونه به مو هېر شى ، ځکه چې قحط به وطن تباه کړى .
آباد وخت به مو بېخى هېر شى ، ځکه چې ورپسې کُوم قحط راځى هغه به ډېر سخت وى .
ستا د دوه ځل خوبُونو مطلب دا دے چې دا د خُدائ پاک فېصله ده اؤ زر به خُدائ پاک داسې وکړى .
اوس تاسو يو هوښيار اؤ ښۀ پوهه سړے ولټوئ اؤ هغه د مِصر د وطن مشر مُقرر کړئ .
تاسو له نور آفسران هم مُقررول په کار دى اؤ د آبادۍ په دې اووۀ کالونو کښې د فصلُونو پينځمه حِصه اخلئ .
نو هغوئ له حُکم ورکړئ چې راروان ښۀ کالونه دى چې د خوراک ټول څيزُونه راغونډ کړى اؤ هغوئ له اِختيار ورکړئ چې په ښارُونو کښې غله جمع کړى اؤ د هغې حِفاظت وکړى .
هغه خوراک به د دې وطن د پاره يوه ذخيره وى ، د قحط د هغو اووۀ کالونو د پاره کُوم چې د مِصر په وطن راروان دى . نو داسې خلق به د لوږې نه نۀ مرى . “
د فِرعون اؤ د هغۀ د درباريانو په نظر کښې دا منصُوبه ښۀ راغله ،
اؤ فِرعون هغوئ ته ووئيل ، ” مُونږ ته به هيڅ کله هم د يُوسف نه ښۀ سړے مِلاؤ نۀ شى ، يو داسې سړے چې په هغۀ کښې د خُدائ پاک رُوح وى . “
فِرعون يُوسف ته ووئيل ، ” خُدائ پاک تا ته هر څۀ ښودلى دى ، دا څرګنده خبره ده چې ستا نه لوئ هوښيار اؤ ښه پوهه لرُونکے کس بل نشته .
زۀ به تا د خپل وطن مشر جوړ کړم اؤ زما ټول خلق به ستا حُکم منى . تۀ به ما پسې دويم اِختيارمن سړے يې .
زۀ اوس تا په ټول مِصر مشر مُقرروم . “
فِرعون خپله ګوته د لاس نه وويستله چې په هغې د بادشاهۍ مُهر لګېدلے وو اؤ يُوسف ته يې ورپه ګوته کړه . هغۀ ته يې د رېښمو يوه ښائسته چُوغه ورواغوستله اؤ د سرو زرو هار يې ورپه غاړه کړو .
هغۀ له يې د ګرځېدو د پاره هغه دويمه د اسُونو بادشاهى ګاډۍ ورکړه اؤ عِزت ورکوُونکى فوجيان د هغۀ نه مخکښې روان وُو اؤ چغې يې وهلې چې ، ” لار پرېږدئ ! مشر راروان دے . “ نو يُوسف په ټول مِصر مشر مُقرر شو .
بادشاه هغۀ ته ووئيل ، ” زۀ فِرعون يم . اؤ ستا د اِجازت نه بغېر به په ټول مِصر کښې هيڅ څوک هم لاس خپه نۀ شى ښوزولے . “
په هغۀ يې د مِصريانو نُوم ” صافنت فعينح “ کېښودو اؤ هغۀ ته يې يوه ښځه آسِناتھ په نِکاح کړه ، چې هغه د اُون د يو اِمام فوطيفرع لُور وه . يُوسف د دېرشو کالو وو چې هغۀ د مِصر د فِرعون خِدمت کول شروع کړل . هغه د فِرعون د دربار نه لاړو اؤ د مِصر ټول وطن يې وکتلو ،
د آبادۍ په هغو اووۀ کالونو کښې هغه وطن ډېره زياته غله وکړه ،
هغه هر څۀ يُوسف راغونډ کړل اؤ په ښارُونو کښې يې ذخيره کړل . هغۀ په هر ښار کښې د ګېر ‌ چاپېره پټو نه خوراک راجمع کړو .
دا غله دومره زياته وه چې يُوسف يې تلل پرېښودل . دا د سمندر په غاړه د شګو په شان ډېره وه .
د قحط د کالونو نه مخکښې د يُوسف د آسِناتھ نه دوه زامن پېدا شول .
هغۀ ووئيل ، ” خُدائ پاک زما ټولې سختۍ اؤ زما د پلار ټوله کورنۍ زما نه هېره کړې ده “ ، نو يُوسف په خپل مشر زوئ منشه نُوم کېښودو .
هغۀ دا هم ووئيل ، ” خُدائ پاک زما د تکليف په وطن کښې ما له بچى راکړى دى “ ، نو هغۀ په خپل دويم زوئ اِفرائيم نُوم کېښودو .
د مِصر د وطن د آبادۍ هغه اووۀ کالونه ختم شول ،
اؤ د قحط اووۀ کالونه شروع شول هم هغه شان لکه چې څنګه يُوسف وئيلى وُو . په نورو ټولو وطنُونو کښې قحط وو ، خو د مِصر په ټول وطن کښې خوراک وو .
چې کله مِصريان ډېر زيات وږى شول ، دوئ فِرعون ته د خوراک د پاره فرياد وکړو . نو هغۀ هغوئ له حُکم ورکړو چې يُوسف ته لاړ شئ اؤ هم هغسې وکړئ چې څنګه هغه تاسو ته وائى .
قحط سخت شو اؤ په ټول وطن کښې خور شو ، نو يُوسف ټول ګودامُونه کولاؤ کړل اؤ په مِصريانو به يې غله خرڅوله .
د يُوسف نه غله اخستلو د پاره د ټولې دُنيا نه خلق مِصر ته راتلل ، ځکه چې قحط په هر ځائ کښې ډېر سخت وو .
چې کله يعقُوب خبر شو چې په مِصر کښې غله شته ، هغۀ خپلو زامنو ته ووئيل چې ، ” ولې يو بل ته ګورئ ؟
ګورئ ! ما اؤرېدلى دى چې په مِصر کښې غله شته ، هلته لاړ شئ اؤ لږه واخلئ چې ژوندى پاتې شُو اؤ د لوږې نه مړۀ نۀ شُو . “
نو د يُوسف لس مېرنى ورُوڼه د غلې اخستلو د پاره مِصر ته لاړل ،
خو يعقُوب د يُوسف سکه ورور بنيامين د هغوئ سره ونۀ لېږلو ، ځکه چې هغه په دې يرېدو چې څۀ نُقصان به ورته ورسېږى .
نو د يعقُوب زامن د نورو خلقو سره غلې اخستلو د پاره راغلل ځکه چې د کنعان په وطن کښې قحط وو .
يُوسف د مِصر د وطن د مشر په توګه د ټولې دُنيا په خلقو باندې غله خرڅوله . نو د يُوسف ورُوڼه راغلل اؤ د هغۀ په مخکښې ټيټ شول اؤ خپل سرُونه يې ورته په زمکه ولګول .
يُوسف خپل ورُوڼه وليدل ، هغۀ دوئ وپېژندل ، خو ځان يې داسې کړو لکه چې هډو دوئ پيژنى نه . اؤ د هغوئ سره يې سختې خبرې کولې ، ” تاسو د کُوم ځائ نه راغلى يئ ؟ “ هغوئ ورته ووئيل ، ” صاحِبه ! مُونږ د خوراک اخستلو د پاره د کنعان نه راغلى يُو . “
يُوسف خپل ورُوڼه وپېژندل ، خو هغوئ هغه ونۀ پېژندو .
هغۀ ته هغه خوبُونه راياد شول کُوم يې چې د هغوئ په باره کښې ليدلى وُو اؤ ورته يې ووئيل ، ” تاسو جاسُوسان يئ ، تاسو زمُونږ د وطن کمزورى معلُومولو له راغلى يئ . “
هغوئ جواب ورکړو ، ” نه ، صاحِبه ! مُونږ ستا خِدمت ‌ ګاران د خوراک د پاره راغلى يُو .
مُونږ ټول د يو سړى زامن يُو . صاحِبه ! مُونږ جاسُوسان نۀ يُو ، مُونږ صحيح خلق يُو . “
يُوسف ورته ووئيل ، ” نه ، تاسو زمُونږ د وطن کمزورى معلُومولو له راغلى يئ . “
هغوئ ورته ووئيل ، ” صاحِبه ! مُونږ دولس ورُوڼه وُو . د کنعان په وطن کښې د يو سړى زامن يُو . يو ورور مو مړ دے اؤ کشرے ورور مو اوس د خپل پلار سره دے . “
يُوسف ورته ووئيل ، ” هم دغه شان ده لکه چې څنګه ما ووئيل تاسو جاسُوسان يئ .
زۀ دا معلُومول غواړم چې په رښتيا سره تاسو څوک يئ : زۀ د فِرعون په سر قسم کوم چې تاسو به تر هغې پورې لاړ نۀ شئ چې ستاسو کشرے ورور دلته راغلے نۀ وى .
ستاسو نه يو کس ورولېږئ اؤ هغه راولئ . تاسو باقى نور به په قېد ‌ خانه کښې واچولې شئ چې ستاسو دا خبره معلُومه کړے شى چې تاسو رښتيا وايئ کۀ نۀ . ګنى ، د فِرعون په سر مې قسم دے چې تاسو په رښتيا جاسُوسان يئ . “
بيا درې ورځې يې هغوئ ټول په قېد ‌ خانه کښې بند کړل .
په دريمه ورځ يُوسف هغوئ ته ووئيل ، ” زۀ د خُدائ پاک نه يرېږم اؤ زۀ به تاسو په يو شرط ژوندى پرېږدم ،
چې دا ثابِته شى چې تاسو رښتونى يئ ، ستاسو نه به يو کس په قېد ‌ خانه کښې بند وى ، باقى نور ټول تلے شئ اؤ چې کُومه غله تاسو اخستې ده هغه خپلو قحط وهلو خلقو له يوسئ .
خو تاسو به خامخا خپل کشرے ورور ما له رارولئ . د دې نه به دا ثابِته شى چې تاسو رښتيا وايئ اؤ زۀ به تاسو نۀ وژنم . “ نو هغوئ دې ته راضى شول .
اؤ يو بل ته يې ووئيل ، ” دا اوس چې مُونږ کړېږُو دا د هغې نتيجه ده چې مُونږ د خپل ورور سره څۀ کړى وُو ، هغه چې په کُوم لوئ مُصيبت کښې وو مُونږ وليدلو چې کله هغۀ مِنت زارى کوله ، خو مُونږ وانۀ ورېدله . دا ځکه اوس مُونږ په دې تکليف کښې راګېر يُو . “
روبين ووئيل ، ” ما تاسو ته وئيل چې هلک له تکليف مۀ ورکوئ ، خو تاسو وانۀ ورېدل . اؤ اوس به زمُونږ نه د هغۀ د وينې حِساب غوښتې شى . “
هغوئ ته پته ونۀ لګېده چې يُوسف د دوئ په خبرو پوهېږى ، ځکه چې هغۀ د هغوئ سره د يو تُرجمان په ذريعه خبرې کولې .
يُوسف د هغوئ نه لاړو اؤ په ژړا شو . چې کله هغۀ د ژړا نه پس خبرې کولے شوې نو راواپس شو ، شمعُون يې رابېل کړو اؤ د هغوئ په مخکښې يې وتړلو .
يُوسف حُکم ورکړو چې د هغۀ د ورُوڼو بوجۍ د غلې نه ډکې کړئ ، د هر يو کس روپۍ واپس د هغۀ په بوجۍ کښې کېږدئ اؤ هغوئ له د سفر د پاره خوراک هم ورکړئ . اؤ هم دغه شان يې ورسره وکړل .
د هغۀ ورُوڼو چې کُومه غله اخستې وه د هغې نه يې خپل خرُونه بار کړل اؤ بيا دوئ لاړل .
چې کله په سرائى کښې يو کس خپله بوجۍ کولاؤ کړه چې خپل خرۀ له خوراک ورکړى نو د بوجۍ په خُله کښې يې روپۍ وليدلې .
هغۀ خپل ورُوڼه راوغوښتل ، ” دېخوا ګورئ ! ما ته يې خپلې روپۍ واپس کړې دى ، دا دى زما په بوجۍ کښې ! “ د هغوئ ساه ډُوبه شوه اؤ ويرېدل اؤ هغوئ د يو بل نه پوښتنه وکړه ، ” دا خُدائ پاک زمُونږ سره څۀ کوى ؟ “
چې کله دوئ په کنعان کښې خپل پلار يعقُوب له راغلل ، هغوئ هغۀ ته هر څۀ ووئيل چې د هغوئ سره شوى وُو :
” د مِصر مشر زمُونږ سره سختې خبرې کولې اؤ هغۀ په مُونږ اِلزام ولګولو چې مُونږ د هغۀ په وطن کښې جاسُوسى کوُو .
مُونږ ورته ووئيل چې مُونږ جاسُوسان نۀ يُو مُونږ صحيح خلق يُو .
مُونږ ټول دولس ورُوڼه د يو پلار زامن وُو . يو ورور مو مړ دے اؤ کشرے ورور مو د پلار سره په کنعان کښې دے .
هغه سړى مُونږ ته ووئيل ، يو کس زما سره پاتې شئ نو ما ته به پته ولګې چې تاسو صحيح خلق يئ ، اؤ باقى نور به خپلو نهَرو کورَنو له غله يوسئ اؤ لاړ شئ .
خپل کشرے ورور ما ته راولئ . بيا به ما ته پته ولګې چې تاسو جاسُوسان نۀ يئ اؤ صحيح خلق يئ ، زۀ به تاسو له خپل ورور در ‌ واپس کړم اؤ بيا تاسو دلته پاتې شئ اؤ سوداګرى کوئ . “
نو چې کله هغوئ خپلې بوجۍ تشولې نو هر يو کس د رُوپو کڅوړې ومُوندلې ، اؤ چې روپۍ يې وليدلې ، نو هغوئ اؤ د هغوئ پلار ويرېدل .
خپل پلار يعقُوب هغوئ ته ووئيل ، ” تاسو ما د ټولو زامنو نه خلاصول غواړئ څۀ ؟ يُوسف لاړو ، شمعُون لاړو ، اؤ اوس به تاسو بنيامين هم بوځئ ! دا ټول تکليفُونه په ما راغلى دى . “
روبين خپل پلار ته ووئيل ، ” کۀ بنيامين ما واپس تا له رانۀ وستلو ، نو تۀ زما دوه زامن ووژنه . بنيامين زما په حواله کړه اؤ زۀ به يې واپس تا له راولم . “
خو يعقُوب ووئيل ، ” زما زوئ به ستاسو سره نۀ ځى ، د هغۀ ورور مړ دے اؤ هغه يکى يواځې پاتې دے . په لار کښې به په هغۀ څۀ وشى . زۀ ضعيف سړے يم اؤ چې تاسو ما په کُوم غم آخته کوئ نو ما سپين ‌ ګېرے به قبر ته ولېږئ . “
نو په کنعان کښې قحط نور هم سخت شو ،
اؤ چې کله د يعقُوب کورنۍ ټوله غله وخوړله کُومه چې د مِصر نه راوړلے شوې وه ، يعقُوب خپلو زامنو ته ووئيل ، ” بيا لاړ شئ اؤ زمُونږ د پاره لږه نوره غله راوړئ . “
يهُوداه هغۀ ته ووئيل ، ” هغه سړى مُونږ ته په ټينګه خبردارے راکړے دے چې مُونږ د ځان سره خپل ورور نۀ وى راوستلے مُونږ د هغۀ په دربار کښې نۀ شُو حاضرېدلے .
کۀ تۀ زمُونږ سره زمُونږ ورور لېږل غواړې ، نو مُونږ به لاړ شُو اؤ ستا د پاره به خوراک واخلُو .
اؤ کۀ تۀ نۀ غواړې ، نو مُونږ به نۀ ځُو ، ځکه چې هغه سړى مُونږ ته وئيلى دى چې زمُونږ سره خپل ورور نۀ وى نو مُونږ د هغۀ په دربار کښې نۀ شُو حاضرېدلے . “
يعقُوب ورته ووئيل ، ” تاسو زۀ په دومره سخت تکليف کښې ولې آخته کړے يم چې هغه سړى ته مو ووئيل چې زمُونږ بل ورور هم شته ؟ “
هغوئ جواب ورکړو ، ” هغه سړى زمُونږ اؤ زمُونږ د کورنۍ په باره کښې تپوسُونه کول چې ، ستاسو پلار تر اوسه پورې ژوندے دے څۀ ؟ ستاسو بل ورور شته څۀ ؟ مُونږ خو صِرف د هغۀ د تپوسُونو جواب ورکولو . مُونږ ته څۀ پته وه چې هغه به مُونږ ته وائى چې تاسو د ځان سره خپل ورور هم راولئ ؟ “
يهُوداه خپل پلار ته ووئيل ، ” دا هلک ما سره ولېږه اؤ مُونږ به سمدستى لاړ شُو . هسې نه چې زمُونږ ماشُومان اؤ مُونږ د لوږې نه مړۀ شُو .
زۀ به په خپله د هغۀ حِفاظت کوم اؤ تۀ د هغۀ ذِمه وارى زما په غاړه کولے شې . کۀ زۀ دا تا له واپس روغ اؤ سلامت رانۀ ولم ، نو زۀ به همېشه تا ته ملامته يم .
کۀ مُونږ دومره وخت ضائع کړے نۀ وے ، نو مُونږ هلته تلې شوُو اؤ تر اوسه پورې دوه ځل واپس هم راتلے شوُو . “
خپل پلار هغوئ ته ووئيل ، ” کۀ هم دغه شان کېږى ، نو د دې وطن د ټولو نه ښۀ څيزُونه په خپلو بوجو کښې کېږدئ اؤ هغه مشر له يې په تُحفه کښې يوسئ : لږ عطر ، شات ، خوشبُودارې مصالحې ، پسته اؤ بادام .
د خپل ځان سره يو په دوه روپۍ هم يوسئ ، ځکه چې کُومې روپۍ ستاسو د بوجو په خُلو کښې واپس کړے شوے وې هغه به يې خامخا ستاسو نه واپس اخلى . کېدے شى چې په غلطۍ سره داسې شوى وى .
خپل ورور روان کړئ اؤ سمدستى هغه سړى له واپس ورشئ .
قادر خُدائ پاک دې هغه سړے په تاسو مِهربانه کړى ، نو هغه به بنيامين تاسو له درکړى اؤ هغه بل ورور به هم تاسو ته واپس کړى . کۀ زما بچى خامخا مړۀ کېږى ، نو مړۀ دې شى . “
نو هغه کسانو هغه تُحفې اؤ يو په دوه روپۍ واخستلې اؤ مِصر ته د بنيامين سره روان شول . اؤ هلته د يُوسف په حضُور کښې پېش شول .
چې کله يُوسف بنيامين د هغوئ سره وليدلو ، نو هغۀ د خپل کور مشر خِدمت ‌ ګار ته ووئيل ، ” دا سړى زما کور ته بوځه . د غرمې ډوډۍ به دوئ زما سره خورى ، نو يو څاروے حلال کړه اؤ تيار يې کړه . “
نو خِدمت ‌ ګار هم هغه شان وکړل چې څنګه ورته حُکم شوے وو اؤ هغه کسان يې د يُوسف کور ته بوتلل .
چې کله يې هغوئ کور ته راروان کړى وُو ، هغوئ ويرېدل اؤ فکر يې کولو چې ، ” مُونږ ته په وړومبى ځل چې کُومې روپۍ واپس کړے شوې وې د هغې په وجه يې دلته راروان کړى يُو . دوئ به ناڅاپى په مُونږ حمله وکړى ، زمُونږ خرۀ به بوځى اؤ مُونږ به خپل غُلامان کړى . “
نو د کور د دروازې سره هغوئ مشر خِدمت ‌ ګار ته ووئيل ،
” اے صاحِبه ! مُونږ دلته يو ځل مخکښې د خوراک اخستلو د پاره راغلى وُو .
مُونږ چې کله سرائى ته ورسېدو ، مُونږ خپلې بوجۍ کولاؤ کړې ، نو هر يو کس خپلې ټولې روپۍ د خپلې خپلې بوجۍ په خُله کښې ومُوندلې . مُونږ هغه د ځان سره واپس راوړې دى .
مُونږ د ځان سره د نور خوراک اخستلو د پاره نورې روپۍ هم راوړې دى . مُونږ ته پته نشته چې هغه روپۍ زمُونږ په بوجو کښې چا واپس ايښې وې . “
د خِدمت ‌ ګارانو مشر ورته ووئيل ، ” خېر به شى ، مۀ يرېږئ . ستاسو اؤ ستاسو د پلار خُدائ پاک درله هغه روپۍ ستاسو په بوجو کښې ايښې وې . ستاسو روپۍ ما ته مِلاؤ شوې . “ بيا هغۀ شمعُون هغوئ له راوستلو .
هغه خِدمت ‌ ګار دوئ دننه کور ته بوتلل اؤ هغوئ له يې د خپو وينځلو د پاره اوبۀ ورکړې اؤ د هغوئ خرُونو ته يې واښۀ واچول .
هغوئ خپلې تُحفې تيارې کړې چې يُوسف ته يې پېش کړى چې کله هغه د غرمې راورسېږى ، ځکه چې هغوئ ته وئيلى شوى وُو چې هغوئ به د هغۀ سره ډوډۍ خورى .
چې کله يُوسف کور ته راغلو ، هغوئ تُحفې دننه کور ته هغۀ له يوړې اؤ د هغۀ په مخکښې زمکې ته ټيټ شول .
هغۀ د هغوئ نه د خېر خېريت پوښتنه وکړه اؤ بيا يې ورته ووئيل ، ” تاسو ما ته د خپل ضعيف پلار په باره کښې وئيلى وُو ، هغه څنګه دے ؟ هغه ژوندے دے ؟ “
هغوئ ورته ووئيل ، ” زمُونږ پلار ستاسو خِدمت ‌ ګار تر اوسه پورې ژوندے دے اؤ روغ جوړ دے . “ اؤ هغوئ د هغۀ په مخکښې خپل سرُونه ټيټ کړل .
چې کله يُوسف د خپلې مور زوئ ، خپل سکه ورور بنيامين وليدو ، هغۀ ووئيل ، ” نو دا ستاسو کشرے ورور دے ، چې تاسو د هغۀ په باره کښې ما ته وئيلى وُو ؟ زما زويه ! خُدائ پاک دې په تا مِهربانه شى . “
بيا يُوسف فوراً لاړو ، ځکه چې د خپل ورور په ليدو د هغۀ زړۀ نرم شو . اؤ د ژړا نه يې سترګې ډکې شوې ، نو هغه خپلې کوټې ته لاړو اؤ وې ژړل .
د هغې نه پس چې کله هغۀ مخ ووينځلو ، هغه بهر راغلو اؤ خپل زړۀ يې کلک کړو ، هغۀ حُکم وکړو چې ډوډۍ راوړئ .
يُوسف په يو دسترخوان ډوډۍ ته ناست وو اؤ په بل باندې د هغۀ ورُوڼه ناست وُو . اؤ چې کُومو مِصريانو هلته ډوډۍ خوړله ، هغوئ ته يې په بل ځائ کښې ډوډۍ کېښودله ، ځکه چې هغوئ د عبرانيانو سره ډوډۍ خوړل حرام ګڼل .
د هغۀ ورُوڼه په دسترخوان ناست وُو ، د هغوئ د عُمر په حِساب سره د مشر نه کشر پورې يُوسف ته مخامخ کښېنولے شوى وُو . چې کله هغوئ ته پته ولګېده چې هغوئ څنګه کښېنولے شوى دى ، نو دوئ په حېرانتيا سره يو بل ته کتل .
د يُوسف د دسترخوان نه هغوئ له ډوډۍ ورکولے شوه اؤ د بنيامين د نورو نه يو په پينځۀ زياته مېلمستيا وشوله . نو هغوئ د يُوسف سره خوړل څښل وکړل اؤ ښۀ په سُر کښې شول .
يُوسف د خپل کور مشر خِدمت ‌ ګار له حُکم ورکړو چې ، ” د هغه کسانو بوجۍ د غلې نه دومره ډکې کړئ چې هغوئ څومره وړلے شى اؤ د هر يو کس روپۍ د هغۀ د بوجۍ په خُله کښې کېږدئ .
زما د سپينو زرو جام د کشر ورور د بوجۍ په خُله کښې کېږده اؤ ورسره هغه د غلې روپۍ هم کېږده . “ نو هم هغه شان يې وکړل چې څنګه ورته وئيلے شوى وُو .
بل سحر وختى ، د هغۀ ورُوڼه د خپلو خرُونو سره په خپله مخه لاړل .
چې کله دوئ د ښار نه لږ غوندې لرې لاړل ، نو يُوسف د خپل کور مشر خِدمت ‌ ګار ته ووئيل ، ” په هغه کسانو پسې زر لاړ شه . چې کله تۀ هغوئ ته ورسېږې نو د هغوئ نه تپوس وکړه چې ، تاسو د ښو په بدل کښې بد ولې کړى دى ؟
تاسو زما د نېک د سپينو زرو جام ولې پټ کړے دے ؟ دا هغه جام دے چې په کُوم کښې هغه څښى اؤ د فال د پاره يې استعمالوى . دا تاسو غلط کار کړے دے . “
چې کله خِدمت ‌ ګار هغوئ له ورورسېدلو ، هم هغه خبرې يې ورته وکړې .
هغوئ هغۀ ته ووئيل ، ” صاحِبه ! داسې خبرې تۀ ولې کوې ؟ مُونږ قسم کوُو چې مُونږ داسې کار نۀ دے کړے .
تاسو ته پته ده چې مُونږ د کنعان د وطن نه هغه روپۍ تاسو له واپس راوړې چې مُونږ د بوجو په خُلو کښې ومُوندلې . نو بيا مُونږ څنګه ستا د نېک د کور نه سرۀ زر يا سپين زر پټ کړُو ؟
صاحِبه ! کۀ په مُونږ کښې د چا سره هغه ومُوندلے شو ، نو هغه به مړ کړے شى اؤ مُونږ نور ټول به د خپل نېک غُلامان شُو . “
هغه ووئيل ، ” ټيک ده ، خو د چا سره چې جام ومُوندلے شى نو صِرف هغه به زما غُلام شى اؤ نور خلاص يئ تلے شئ . “
نو هغوئ زر زر خپلې بوجۍ زمکې ته راکُوزې کړې اؤ هر يو کس خپله بوجۍ کولاؤ کړه .
د يُوسف خِدمت ‌ ګار هغوئ د مشر ورور نه واخله تر کشر پورې ټول ښۀ ولټول اؤ جام د بنيامين په بوجۍ کښې راووتلو .
د هغه ورُوڼو د خفګان نه خپلې جامې وشلولې ، خرُونه يې بار کړل اؤ ښار ته واپس شول .
چې کله يهُوداه اؤ د هغۀ ورُوڼه د يُوسف کور ته راغلل ، نو هغه تر اوسه پورې هلته وو . اؤ هغوئ د هغۀ په مخکښې په زمکه پرېوتل ،
اؤ يُوسف ورته ووئيل ، ” تاسو څۀ کړى دى ؟ تاسو ته پته نۀ وه چې زما په شان سړے په فال څيزُونه معلُوموى ؟ “
يهُوداه ورته ووئيل ، ” صاحِبه ! مُونږ تا ته څۀ ووايُو ؟ مُونږ څۀ وئيلے شُو ؟ مُونږ د خپل ځان صفائى څنګه پېش کړُو ؟ خُدائ پاک زمُونږ غلطى راڅرګنده کړې ده . اوس به مونږ ټول سره د هغه وروره چې جام ورسره نيولے شوے دے ستا غُلامان شُو . “
يُوسف ورته ووئيل ، ” نه ! زۀ به هيڅ کله هم داسې ونۀ کړم ، هم هغه يو به زما غُلام وى چې د چا سره جام راوتلے وو . باقى نور په خېر سره خپل پلار ته واپس تلے شئ . “
يهُوداه يُوسف ته ورنزدې شو اؤ ورته يې ووئيل ، ” اے نېکه ! زۀ تا ته سوال کوم چې خپل خِدمت ‌ ګار له اِجازت ورکړه ، زۀ به د خپل نېک په غوږ کښې يوه خبره وکړم . ما ته مۀ غُصه کېږه ، تۀ د فِرعون برابر طاقت لرې .
نېکه ! تا زمُونږ نه تپوس وکړو چې ستاسو پلار يا بل ورور هم شته ؟
نو مُونږ درته ووئيل چې زمُونږ پلار شته چې ضعيف سړے دے اؤ زمُونږ يو کشر ورور هم شته چې د هغۀ په بُوډاتوب کښې پېدا شوے دے . د دې هلک ورور مړ دے اؤ دا د مور يکى يو ژوندے بچے دے . خپل پلار ورسره ډېره مينه کوى .
صاحِبه ! تا مُونږ ته ووئيل چې هغه دلته راولئ ، چې تۀ هغه وګورې ،
اؤ مُونږ ووئيل چې هغه هلک د خپل پلار نه نۀ شى جُدا کېدے ، کۀ هغه جُدا شى ، نو د هغۀ پلار به مړ شى .
بيا تا ووئيل چې کۀ تاسو سره خپل کشرے ورور نۀ وى راغلے نو تاسو زما په دربار کښې نۀ شئ حاضرېدلے .
کله چې مُونږ واپس خپل پلار له لاړُو ، صاحِبه ! چې تا څۀ وئيلى وُو هغه خبرې مو هغۀ ته وکړې .
هغۀ مُونږ ته ووئيل چې بيا لاړ شئ اؤ لږه نوره غله واخلئ .
مُونږ ورته ووئيل چې مُونږ تر هغې پورې نۀ شُو تلے ، چې خپل کشرے ورور راسره نۀ وى نو مُونږ د هغه سړى په دربار کښې نۀ شُو حاضرېدلے . مُونږ صِرف په دې يو شرط تلے شُو کۀ کشرے ورور هم زمُونږ سره لاړ شى .
زمُونږ پلار مُونږ ته ووئيل ، تاسو ته پته ده چې زما د ښځې راحيل نه زما صِرف دوه زامن پېدا شوى دى .
هغه يو خو زما نه مخکښې تلے دے . هغه به خامخا ځنګلى ځناورو ټوټې ټوټې کړے وى ، ځکه چې ما بيا نۀ دے ليدلے .
کۀ تاسو اوس دا هم زما نه بوځئ اؤ په هغۀ څۀ وشى اؤ تاسو چې په کُوم غم ما آخته کوئ نو ما سپين ‌ ګيرے به قبر ته ولېږئ ، زۀ ضعيف سړے يم . “
يهُوداه خبرې کولې ، ” اؤ اوس صاحِبه ! کۀ د دې هلک نه بغېر واپس خپل پلار ته لاړ شم ، چې څنګه هغه ما وګورى اؤ هلک زما سره نۀ وى ، نو هغه به مړ شى . د هغۀ ژوند د دې هلک په ژوند پورې تړلے دے ، هغه ډېر ضعيف سړے دے اؤ چې مُونږ يې په کُوم غم آخته کړُو د هغې نه به مړ شى .
بله خبره دا ده چې ، ما خپل پلار له خپل ځان په ضمانت کښې ورکړے دے . ما هغۀ ته وئيلى دى چې کۀ دا هلک مې واپس هغۀ له رانۀ وستلو ، نو زۀ به همېشه د پاره هغۀ ته ملامته يم .
اؤ اوس صاحِبه ! د دې هلک په ځائ به زۀ ستا غُلام شم ، دا پرېږده چې واپس د خپلو ورُوڼو سره لاړ شى .
چې دا هلک زما سره نۀ وى نو زۀ څنګه واپس خپل پلار له لاړ شم ؟ داسې غم چې زما په پلار راشى نو هغه زۀ نۀ شم زغملے . “
بيا يُوسف د خپلو خِدمت ‌ ګارانو په مخکښې زړۀ نۀ شو کلک کولے ، نو هغۀ ټولو مِصريانو له حُکم ورکړو چې د هغۀ نه لاړ شى . چې کله يُوسف په خپلو ورُوڼو ځان پېژندلو د هغۀ سره نور هيڅ څوک هم نۀ وُو .
هغۀ دومره په چغو چغو وژړل چې مِصريانو هم دا ژړا واؤرېده اؤ دا خبر د فِرعون محل ته ورسېدو .
يُوسف خپلو ورُوڼو ته ووئيل ، ” زۀ يُوسف يم . ولې زما پلار لا ژوندے دے ؟ “ خو چې د هغۀ ورُوڼو دا واؤرېدل ، هغوئ دومره ويرېدل چې هغوئ خبرې هم نۀ شوې کولے .
بيا يُوسف هغوئ ته ووئيل ، ” ما ته لږ رانزدې شئ . “ اؤ هغوئ ورنزدې شول اؤ هغۀ ورته ووئيل ، ” زۀ ستاسو ورور يُوسف يم ، کُوم چې تاسو په مِصر کښې خرڅ کړے وو .
اوس مۀ خفه کېږئ اؤ مۀ خپل ځانُونه ملامته کوئ چې تاسو دلته زۀ خرڅ کړم . بې ‌ شکه زۀ خُدائ پاک ستاسو نه مخکښې ولېږلم چې د خلقو ژوند بچ کړم .
دا خو په زمکه د قحط صِرف دويم کال دے ، پينځه نور کالونه به هم وى چې کَرل اؤ رېبل به په کښې نۀ کېږى .
خُدائ پاک زۀ ستاسو نه مخکښې دلته رالېږلے يم چې تاسو په دُنيا کښې داسې په عجيبه طريقه بچ شئ اؤ چې دا خبره يقينى وى چې تاسو اؤ ستاسو اولاد ژوندے پاتې شى .
نو دا تاسو نۀ وئ ، خُدائ پاک وو چې هغۀ زۀ دلته راولېږلم . هغۀ زۀ د فِرعون د ټولو نه لوئ وزير ، د هغۀ د دربار مشر اؤ په ټول مِصر مشر جوړ کړے يم .
اوس زر زر واپس زما پلار له لاړ شئ اؤ هغۀ ته ووايئ چې ستا زوئ يُوسف داسې وائى : خُدائ پاک زۀ په ټول مِصر مشر جوړ کړے يم ، زر زر ما ته راشه .
تاسو به د جشن په علاقه کښې اوسېږئ ، چرته چې به تۀ ، ستاسو بچى ، نمسى ، ستاسو ګډې ، چېلۍ ، څاروى اؤ ستاسو هر څۀ به ما ته نزدې وى .
کۀ تاسو په جشن کښې يئ نو زۀ به ستاسو خيال ساتم . د قحط پينځۀ کالونه خو لا پاتې دى ، اؤ زۀ دا نۀ غواړم چې تاسو ، ستاسو کورنۍ اؤ ستاسو څاروى دې د لوږې نه مړۀ شى .
اؤ ګورئ ، اوس بنيامين اؤ تاسو هم ما وينئ چې زۀ په رښتيا يُوسف يم چې ستاسو سره خبرې کوم .
زما پلار ته ووايئ چې ما ته دلته په مِصر کښې څومره عِزت مِلاؤ شوے دے اؤ هغه هر څۀ ورته ووايئ چې تاسو ليدلى دى . اؤ زر زر يې دلته راولئ . “
هغۀ د خپل ورور بنيامين نه لاسُونه تاؤ کړل اؤ وې ژړل ، بنيامين هم وژړل چې هغه يې غاړه ويستلو .
بيا په ژړا ژړا کښې ، هغۀ خپل ټول ورُوڼه غاړه ويستل اؤ ښُکل يې کړل . د هغې نه پس د هغۀ ورُوڼو ورسره خبرې اترې شروع کړې .
چې کله دا خبر محل ته ورسېدو چې د يُوسف ورُوڼه راغلى دى ، نو فِرعون اؤ د هغۀ درباريان خوشحال شول .
فِرعون يُوسف ته ووئيل ، ” خپلو ورُوڼو ته ووايه چې خپل څاروى بار کړى اؤ د کنعان وطن ته دې واپس لاړ شى .
هغوئ دې خپل پلار اؤ خپلې کورنۍ دلته راولى اؤ دلته دې واپس راشى . زۀ به دوئ له په مِصر کښې د ټولو نه ښۀ زمکه ورکړم اؤ هغوئ به د هغې زمکې نه ښۀ ډېره ګټه واخلى .
هغوئ ته دا هم ووايه چې د مِصر نه خپل ځان سره ګاډۍ بوځى چې په کښې خپلې ښځې ، ماشُومان اؤ خپل پلار د ځان سره راولى .
د هغوئ نه چې کُوم مالُونه اؤ سامانونه پاتې شى د هغې غم دې نۀ کوى ، ځکه چې په مِصر کښې د ټولو نه ښۀ زمکه به د هغوئ وى . “
د يعقُوب زامنو هم هغه شان وکړل چې څنګه فِرعون حُکم کړے وو نو يُوسف هغوئ له ګاډۍ اؤ د سفر د پاره خوراک هم ورکړو .
هغۀ هر يو له د جامو نوې جوړې هم ورکړې ، خو هغۀ بنيامين له درې سوه د سپينو زرو سيکې اؤ پينځۀ جوړه نوې جامې ورکړې .
هغۀ خپل پلار له د مِصر په ښۀ سامانُونو بار لس خرې اؤ لس د غلې بار خرې ، ډوډۍ اؤ د سفر د پاره خوراک هم ورولېږلو .
هغۀ خپل ورُوڼه رُخصت کړل اؤ چې هغوئ څنګه روان شول هغۀ هغوئ ته ووئيل ، ” په لاره کښې بحث مۀ کوئ . “
دوئ د مِصر نه روان شول اؤ د کنعان په وطن کښې خپل پلار اؤ کور ته لاړل .
هغوئ هغۀ ته ووئيل چې ، ” يُوسف ژوندے دے . هغه د ټول مِصر مشر دے . “ يعقُوب حق حېران شو اؤ د هغوئ په خبرو يې يقين نۀ راتلو .
خو چې کله هغوئ ورته هغه هر څۀ ووئيل کُوم چې يُوسف هغوئ ته وئيلى وُو اؤ چې هغه ګاډۍ يې هم وليدلې کُومې چې يُوسف رالېږلې وې چې هغه به په کښې مِصر ته بوځى ، نو د هغوئ پلار يعقُوب کښې ساه راغله .
هغۀ ووئيل ، ” زما زوئ يُوسف ژوندے دے ! بس هم دغه مې غوښتل ! زۀ ورځم چې د مرګ نه مخکښې يې ووينم . “
يعقُوب د خپل هر څۀ سره په خپل سفر روان شو اؤ بيرسبع ته راغلو ، هلته يې د خپل پلار اِسحاق خُدائ پاک ته قُربانۍ پېش کړې .
د شپې خُدائ پاک په خوب کښې د هغۀ سره خبرې وکړې اؤ ورته يې ووئيل ، ” يعقُوبه ، يعقُوبه ! “ هغۀ ورته ووئيل ، ” اؤ ، زۀ حاضر يم . “
ورته يې ووئيل ، ” زۀ ستا د پلار خُدائ پاک يم . مِصر ته تلو نه مۀ يرېږه ، زۀ به هلته ستا د اولاد نه يو لوئ قوم جوړوم .
زۀ ستا سره مِصر ته تلو کښې مل يم اؤ زۀ به ستا اولاد واپس دې وطن ته راولم . چې تۀ وفات شې نو يُوسف به تا کفن دفن کړى . “
نو يعقُوب د بيرسبع نه روان شو . د هغۀ زامنو ، هغه ، خپل واړۀ بچى اؤ خپلې ښځې يې په هغه ګاډو کښې کښېنولې کُومې چې فِرعون رالېږلې وې .
هغوئ خپل څاروى اؤ هغه هر څۀ کُوم چې دوئ په کنعان کښې ګټلى وُو ، روان کړل اؤ مِصر ته لاړل . يعقُوب د ځان سره خپل ټول اولاد روان کړو :
خپل زامن ، نمسى ، خپلې لُوڼه اؤ نمسۍ .
دا د يعقُوب د اولاد نومُونه دى کُوم چې د هغۀ سره مِصر ته لاړل ، خپل مشر زوئ روبين ورسره وو
اؤ د روبين زامن : حنوک ، فلو ، حصرون اؤ کرمى .
شمعُون اؤ د هغۀ زامن : يمو ‌ اېل ، يمين ، اُهد ، يکين ، صحر اؤ شاؤل د کنعانۍ ښځې زوئ .
ليوى اؤ د هغۀ زامن : جيرسون ، قُهات اؤ مرارى .
يهُوداه اؤ د هغۀ زامن : سيله ، فرص اؤ زارح . د يهُوداه نور زامن ، عير اؤ اونان د کنعان په وطن کښې مړۀ وُو . د فرص زامن حصرون اؤ حمُول وُو .
يساکار اؤ د هغۀ زامن : تولع ، فووه ، يوب اؤ سِمرون .
زبولون اؤ د هغۀ زامن : سرد ، اېلون اؤ يحلى ‌ اېل .
دا د يعقُوب هغه زامن دى کُوم چې د هغۀ د ښځې لِياه نه په ميسوپوتاميه کښې پېدا شوى وُو ، د هغۀ د لُور دينه نه بغېر . د لِياه نه د هغۀ ټول اولاد په شمېر کښې درې دېرش کسان وُو .
جاد اؤ د هغۀ زامن : صفيان ، حجى ، سونى ، اصبان ، عيرى ، ارودى اؤ اريلى .
اشير اؤ د هغۀ زامن : يمنه ، اسواه ، اِسوى ، بريعاه اؤ د هغوئ خور سِره . د بريعاه زامن حِبر اؤ ملکى ‌ اېل وُو .
دا شپاړس تنه ، د زِلفه نه د يعقُوب اولاد دے ، هغه وينځه کُومه چې لابن خپلې لُور لِياه له ورکړې وه .
د يعقُوب د ښځې راحيل نه د يعقُوب دوه زامن پېدا شول : يُوسف اؤ بنيامين .
په مِصر کښې ، د اون د يو اِمام فوطيفرع د لُور آسِناتھ نه ، د يُوسف دوه زامن ، منشه اؤ اِفرائيم پېدا شول .
د بنيامين زامن ، بالع ، بکر ، اشبيل ، جيرا ، نعمان ، احى ، رَوس ، مُفيم ، حُفيم اؤ ارد وُو .
دا څوارلس تنه ، د راحيل نه د يعقُوب اولاد دے .
دان اؤ د هغۀ زوئ حشيم .
نفتالى اؤ د هغۀ زامن : يحصى ‌ اېل ، جونى ، يصر اؤ سليم .
دا اووۀ تنه ، د بِلهاه نه د يعقُوب اولاد دے ، دا هغه وينځه وه کُومه چې لابن خپلې لُور راحيل له ورکړې وه .
په خپله د يعقُوب د اولاد ټول شمېر شپږ شپېتۀ وو کُوم چې مِصر ته لاړل ، دا د هغۀ د زامنو د ښځو نه بغېر دى .
د يُوسف دوه زامن په مِصر کښې پېدا شوى وُو ، کُوم چې هلته لاړل د يعقُوب د کورنۍ هغه ټول کسان په شمېر کښې اؤيا تنه وُو .
يعقُوب يهُوداه د ځان نه مخکښې يُوسف ته ولېږلو چې د جشن په علاقه کښې د يعقُوب سره مِلاؤ شى . چې کله هغوئ د جشن علاقې ته ورسېدل ،
نو يُوسف په خپله بادشاهى ګاډۍ کښې سور شو اؤ د خپل پلار سره مِلاوېدو د پاره جشن ته لاړو . چې کله هغوئ مِلاوېدل ، نو يُوسف د خپل پلار نه لاسُونه تاؤ کړل اؤ غاړه يې ويستلو اؤ ډېر وخت يې وژړل .
يعقُوب يُوسف ته ووئيل ، ” چې تۀ ژوندے يې اؤ زما ستا سره مُلاقات وشولو ، نو کۀ اوس مړ شم نو خېر دے . “
بيا يُوسف خپلو ورُوڼو اؤ د خپل پلار د کورنۍ باقى نورو کسانو ته ووئيل ، ” زۀ ځم چې فِرعون اؤ نور کسانو ته ووايم چې زما ورُوڼه اؤ زما د پلار ټوله کورنۍ ، چې د کنعان په وطن کښې وُو ، ما له راغلى دى .
زۀ به هغۀ ته ووايم چې تاسو شپانۀ يئ اؤ څاروى ساتئ اؤ تاسو خپلې رَمې اؤ څاروى اؤ چې تاسو څۀ هم لرل هغه تاسو راوړى دى .
چې کله فِرعون تاسو راوغواړى اؤ تپوس درنه کوى چې ستاسو کسب څۀ دے ،
نو هغۀ ته ووايئ چې تاسو د وړُوکوالى نه تر اوسه پورې څاروى ساتئ ، لکه څنګه چې ستاسو پلار نيکۀ ساتل . نو داسې هغه به تاسو د جشن په علاقه کښې اوسېدو ته پرېږدى . “ يُوسف داسې ځکه ووئيل چې مِصريانو شپانو ته په سپک نظر کتل .
نو يُوسف د هغوئ نه پينځۀ ورُوڼه روان کړل اؤ فِرعون له ورغلل . هغۀ فِرعون ته ووئيل ، ” زما پلار اؤ زما ورُوڼه د خپلو رَمو ، څاروو اؤ چې څۀ يې هم لرل د هغې سره د کنعان د وطن نه راغلى دى . دوئ اوس د جشن په علاقه کښې دى . “
هغۀ بيا خپل ورُوڼه د فِرعون سره مِلاؤ کړل .
فِرعون د هغوئ نه تپوس وکړو ، ” ستاسو کسب څۀ دے ؟ “ هغوئ ورته ووئيل ، ” صاحِبه ! مُونږ شپانۀ يُو ، لکه چې څنګه زمُونږ پلار نيکۀ وُو . “
” مُونږ دې وطن ته د اوسېدو د پاره راغلى يُو ، ځکه چې د کنعان په وطن کښې ډېر سخت قحط دے اؤ زمُونږ د څاروو د څرېدلو ځائ نشته . صاحِبه ! مُونږ تا ته سوال کوُو ، مُونږ له اِجازت راکړه چې د جشن په علاقه کښې اوسېږُو . “
فِرعون يُوسف ته ووئيل ، ” اوس ستا پلار اؤ ستا ورُوڼه راغلى دى ،
نو د ټول مِصر زمکه د دوئ شوه . دوئ پرېږده چې د جشن په علاقه کښې اوسېږى چې د دې وطن د ټولو نه ښۀ ځائ دے . اؤ کۀ په دوئ کښې تکړه کسان وى ، نو هغوئ زما په خپلو څاروو مشران مُقرر کړه . “
بيا يُوسف خپل پلار يعقُوب راوستلو اؤ د فِرعون سره يې مِلاؤ کړو . يعقُوب فِرعون ته د برکت د پاره دُعا وکړه ،
اؤ فِرعون د هغۀ نه تپوس وکړو ، ” تۀ به د څو کالو يې ؟ “
يعقُوب جواب ورکړو ، ” يو ځائ بل ځائ اوسېدو کښې زما يو سل دېرش کاله تېر شوى دى . زما عُمر لږ اؤ سخت دے ، دا زما د پلار نيکۀ د اُوږدو عُمرونو په شان نۀ دے . “
يعقُوب فِرعون ته د برکت دُعا وکړه اؤ د هغۀ نه لاړو .
بيا يُوسف خپل پلار اؤ خپلو ورُوڼو له رعمسيس ته نزدې د مِصر د ټولو نه ښۀ زمکه ورکړه ، لکه څنګه چې فِرعون حُکم کړے وو .
يُوسف خپل پلار ، ورُوڼو اؤ ټولو خپلوانو له ، د هغوئ د کورَنو په مُطابق خوراک ورکولو .
قحط دومره سخت وو چې هيچرته هم ډوډۍ نۀ مِلاوېدله اؤ د مِصر اؤ د کنعان د وطن خلق د لوږې نه کمزورى شول .
چې خلقو به ترې نه غله اخستله ، نو يُوسف هغه ټولې روپۍ جمع کولې اؤ هغه روپۍ به يې د فِرعون په خزانه کښې کېښودلې .
چې کله په مِصر اؤ د کنعان په وطن کښې ټولې روپۍ ختمې شوې ، مِصريان يُوسف له راغلل اؤ ورته يې ووئيل ، ” مُونږ له ډوډۍ راکړه ! تۀ اوس مُونږ دې ته پرېږدى چې ستا په مخکښې مړۀ شُو ! ځکه چې زمُونږ سره ټولې روپۍ ختمې شوې دى . “
يُوسف ورته ووئيل ، ” خپل څاروى راولئ ، کۀ ستاسو سره ټولې روپۍ ختمې شوې وى نو د څاروو په بدل کښې به زۀ تاسو له خوراک درکړم . “
نو هغوئ خپل څاروى يُوسف له راوستل اؤ هغۀ په دې کال کښې د هغوئ د اسُونو ، ګډو ، چېلو ، څاروو اؤ خرو په بدل کښې خوراک ورکولو .
ورپسې کال هغوئ هغۀ له راغلل اؤ ورته يې ووئيل ، ” صاحِبه ! مُونږ به دا حقيقت ستا نه نۀ پټوُو ، چې زمُونږ سره ټولې روپۍ ختمې شوې اؤ زمُونږ څاروى هم ستا شول . زمُونږ سره زمُونږ د زمکو اؤ زمُونږ د ځانُونو نه بغېر هيڅ هم پاتې نۀ دى .
نو تۀ مُونږ دې ته پرېږدى چې ستا په مخکښې مړۀ شُو ! زمُونږ زمکه شاړه کېدو ته مۀ پرېږده . د خوراک په بدل کښې مُونږ اؤ زمُونږ زمکه واخله . مُونږ به د فِرعون نوکران شُو اؤ زمُونږ زمکه به د هغۀ شى . مُونږ له غله راکړه چې ژوندى پاتې شُو اؤ تُخم راکړه چې خپله زمکه وکَرُو . “
نو يُوسف د مِصر ټوله زمکه د فِرعون د پاره واخستله . هر يو مِصرى خپله زمکه د مجبُورۍ نه خرڅه کړه ، ځکه چې قحط ډېر سخت وو ، اؤ هغه ټوله زمکه د فِرعون شوه .
يُوسف د مِصر د يو سر نه تر بل سَره پورې خلق غُلامان کړل .
خو صِرف هغه زمکه يې وانۀ خستله کُومه زمکه چې د اِمامانو وه . هغوئ د پاره دا ضرُورى نۀ وه چې خپله زمکه خرڅه کړى ، ځکه چې فِرعون هغوئ له د اوسېدو د پاره وظيفه ورکوله .
نو يُوسف هغه خلقو ته ووئيل ، ” تاسو ته پته ده چې ما تاسو اؤ ستاسو زمکې هم د فِرعون د پاره اخستې دى . د خپلې خپلې زمکې کَرلو د پاره دا تُخم واخلئ .
د رېبلو په وخت کښې پينځمه حِصه فِرعون له ورکوئ . باقى نور تُخم تاسو د کَرلو د پاره اؤ د خپلو ځانُونو ، کورَنو اؤ د خپلو وړو ماشُومانو د پاره د خوراک په توګه اِستعمالولے شئ . “
هغوئ ورته ووئيل ، ” تا زمُونږ ژوند بچ کړے دے ، صاحِبه ! تۀ په مُونږ مهربان يې اؤ مُونږ به د فِرعون غُلامان يُو . “
نو يُوسف د مِصر وطن د پاره دا يو قانُون جوړ کړو چې د فصل پينځمه حِصه به د فِرعون وى . دا قانُون تر اوسه پورې شته دے . خو صِرف د اِمامانو زمکې د فِرعون نۀ شوې .
بنى اِسرائيل په مِصر کښې د جشن په علاقه کښې اوسېدل ، چرته چې هغوئ مالدار شول اؤ ډېر اولاد يې پېدا شو .
يعقُوب په مِصر کښې اوولس کاله اوسېدو ، نو د يعقُوب ټول عُمر يو سل اووۀ څلوېښت کاله وو .
چې کله د هغۀ د مرګ وخت رانزدې شو ، نو هغۀ خپل زوئ يُوسف راوغوښتلو اؤ هغۀ ته يې ووئيل ، ” کۀ زۀ رښتيا په تا ګران يم ، نو تۀ زما سره پوخ لوظ وکړه چې تۀ به ما په مِصر کښې نۀ ښخوې .
زۀ هلته ښخېدل غواړم چرته چې زما پلار نيکۀ ښخ دى . ما د مِصر نه يوسه اؤ هلته مې ښخ کړه چرته چې هغوئ ښخ دى . “ يُوسف ورته ووئيل ، ” زۀ به هم دغه شان وکړم چې څنګه تا ووئيل . “
يعقُوب ورته ووئيل ، ” زما سره لوظ وکړه چې تۀ به هم دغه شان وکړې . “ نو يُوسف ورسره لوظ وکړو . اؤ يعقُوب په خپل کټ باندې سر ټيټ کړو اؤ شُکر يې ادا کړو .
څۀ موده وروستو يُوسف خبر شو چې د هغۀ پلار بيمار دے . نو هغۀ خپل دوه زامن ، منشه اؤ اِفرائيم روان کړل اؤ د خپل پلار پوښتنې له ورَغلو .
چې يعقُوب خبر شو چې خپل زوئ يې پوښتنې له راغلے دے ، هغۀ خپل ځان تکړه کړو اؤ په کټ کښې نېغ کښېناستو .
يعقُوب يُوسف ته ووئيل چې ، ” قادر خُدائ پاک د کنعان د وطن په لُوز کښې ما ته راڅرګند شو اؤ برکت يې راکړو . “
هغۀ ما ته ووئيل ، ” زۀ به تا له ډېر اولاد درکړم ، نو داسې ستا د اولاد نه به ډېر قومُونه جوړ شى . زۀ به ستا اولاد له دا وطن ورکوم چې همېشه د پاره د هغوئ شى . “
” نو اوس يُوسفه ! چې ستا کُوم دوه زامن زما د راتلو نه مخکښې په مِصر کښې پېدا شوى دى ، دوئ هم زما بچى دى ، اِفرائيم اؤ منشه زما د خپلو بچو روبين اؤ شمعُون په شان دى .
خو کۀ ستا نور زامن پېدا کېږى ، نو هغوئ به زما نۀ شى ګڼلے ، هغوئ به د اِفرائيم اؤ د منشه نه ميراث اخلى .
زۀ داسې ستا د مور راحيل په خاطر کوم . چې کله زۀ د ميسوپوتاميه نه واپس راتلم ، نو هغه اِفرات ته نزدې د کنعان په وطن کښې زما د ډېر غم سره وفات شوه . ما هغه د اِفرات د لارې په غاړه ښخه کړه . “ اِفرات اوس د بيت ‌ لحم په نُوم مشهُور دے .
چې کله يعقُوب د يُوسف زامن وليدل ، هغۀ تپوس وکړو ، ” دا څوک دى ؟ “
نو يُوسف خپل پلار ته ووئيل ، ” دا زما زامن دى ، کُوم چې خُدائ پاک ما له دلته په مِصر کښې راکړى دى . “ يعقُوب ووئيل ، ” دوئ ما له راوله چې د دوئ د پاره برکت وغواړم . “
د ډېر عُمر په وجه د يعقُوب نظر کمزورے شوے وو اؤ د هغۀ نظر سم نۀ لګېدو . يُوسف هغۀ له زامن راوستل اؤ هغوئ يې غاړه ويستل اؤ ښُکل يې کړل .
يعقُوب يُوسف ته ووئيل ، ” ما هيڅ کله هم دا ګُمان نۀ وو کړے چې زۀ به بيا تا ووينم اؤ اوس خُدائ پاک راباندې ستا بچى هم وليدل . “
بيا يُوسف هغوئ د هغۀ د غېږ نه واخستل اؤ د هغۀ په مخکښې يې د عِزت نه سر زمکې ته ټيټ کړو .
يُوسف اِفرائيم د يعقُوب ګڅ طرف ته اؤ منشه د هغۀ ښى طرف ته نزدې راوستل .
نو يعقُوب خپل لاسُونه اُوږدۀ کړل اؤ خپل ښے لاس يې د اِفرائيم په سر کېښودو ، اګرچې هغه کشر وو اؤ خپل ګڅ لاس يې د منشه په سر کېښودو ، چې هغه مشر وو .
بيا هغۀ يُوسف د پاره برکت وغوښتلو اؤ وې وئيل : ” د کُوم خُدائ پاک چې زما پلار نيکۀ اِبراهيم اؤ اِسحاق خِدمت کړے دے هغه دې ، دې هلکانو له برکت ورکړى ! کُوم خُدائ پاک چې تر ننه پورې ټول عُمر زما ساتنه کړې ده !
هغه فرِښته دې دوئ له برکت ورکړى ، چې هغې زۀ د هرې بدۍ نه بچ ساتلے يم ! د دې هلکانو په ذريعه دې زما اؤ زما د پلار نيکۀ اِسحاق اؤ اِبراهيم نُوم ژوندے وساتلے شى ! اؤ په زمکه دې د دوئ ډېر اولاد پېدا شى ! “
چې کله يُوسف دا وليدل چې د هغۀ پلار خپل ښې لاس د اِفرائيم په سر ايښے دے ، هغه په دې خفه شو ، نو هغۀ د خپل پلار لاس اُوچت کړو اؤ د اِفرائيم د سر نه يې د منشه سر له يوړو .
اؤ يُوسف خپل پلار ته ووئيل ، ” داسې نه ، زما پلاره ! دا مشر دے . خپل ښے لاس دۀ له په سر کېږده . “
د هغۀ پلار اِنکار وکړو اؤ وې وئيل ، ” ما ته پته شته ، زما زويه ! ما ته پته ده چې د منشه اولاد به هم يو لوئ قوم شى . خو خپل کشر ورور به د هغۀ نه لوئ وى اؤ د هغۀ د اولاد نه به ډېر لوئ قومُونه جوړ شى . “
نو هغۀ هغوئ له په هغه ورځ برکت ورکړو ، وې وئيل ، ” اِسرائيليان به ستاسو نومُونه استعمالوى چې کله هغوئ د برکت نُوم اخلى . هغوئ به وائى ، خُدائ پاک دې تاسو د اِفرائيم اؤ منشه په شان کړى . “ نو داسې يعقُوب اِفرائيم د منشه نه مخکښې کړو .
بيا يعقُوب يُوسف ته ووئيل ، ” ګوره ! زۀ مرګ ته نزدې يم ، خو خُدائ پاک به ستا مل وى اؤ تا به واپس د خپل پلار نيکۀ وطن ته بوځى .
د شِکم هغه آباده علاقه چې ما د اموريانو نه د تُورې اؤ ليندې په زور اخستې ده زۀ هغه ستا ورُوڼو له نۀ ورکوم بلکې تا له يې درکوم . “
يعقُوب خپل زامن راوغوښتل اؤ ورته يې ووئيل ، ” راغونډ شئ اؤ زۀ به تاسو ته ووايم چې په راتلُونکى وخت کښې به په تاسو څۀ کېږى :
راټول شئ اؤ واورئ ، اے د يعقُوب زامنو ! د خپل پلار اِسرائيل خبره واورئ .
روبين ، زما مشر زوئ يې ! تۀ زما د طاقت وړومبۍ مېوه يې اؤ زما د ځوانۍ وړومبے بچے ، په عِزت اؤ طاقت کښې زما د ټولو زامنو نه زيات يې .
تۀ د جوشناک سېلاب په شان يې ، خو تۀ به د ټولو نه عِزتمند نۀ يې ، دا ځکه چې تۀ زما د بلې ښځې سره څملاستې اؤ د خپل پلار کټ دې پليت کړو .
شمعُون اؤ ليوى په بدو کښې ورُوڼه دى . بد عملى کولو د پاره د خپلو تُورو نه کار اخلى .
د دوئ په پټو خبرو کښې به زۀ نۀ شريکېږم ، اؤ نۀ به د دوئ په ډله کښې حِصه اخلم ، ځکه چې په غُصه کښې دوئ خلق ووژل اؤ دوئ هسې د خوند د پاره غوايان ګُډ کړل .
لعنت دې د دوئ په قهر وى ، ځکه چې هغه قهر ډېر سخت وو ، اؤ لعنت دې د دوئ په غضب وى ، ځکه چې دا غضب بې ‌ رحمه وو . زۀ به د دوئ اولاد د اِسرائيل په ټول وطن کښې خوارۀ وارۀ کړم . زۀ به دوئ د اِسرائيليانو نورو قبيلو سره ګډ ‌ وډ کړم .
يهُوداه ! ستا ورُوڼه به ستا صِفت کوى . تۀ به خپل دُښمنان د مرۍ نه رانيسې . ستا ورُوڼه به ستا په مخکښې ټيټ شى .
يهُوداه ! تۀ د زمرى بچے يې ، چې ښکار ووژنى اؤ خپل غار ته راستُون شى ، غزېږى اؤ څملى . هيڅ څوک هم دا زړۀ نۀ شى کولے چې هغه راپاڅوى .
يهُوداه به د مشرۍ جنډا نيسى ، اؤ د هغۀ اولاد به همېشه حکومت کوى . قومُونه به هغۀ له قلنګ راوړى ، اؤ د هغۀ په مخکښې به د تابعدارۍ سره ټيټېږى .
هغه خپل کُوچے د انګُور په بُوټى پورې تړى ، د ټولو نه ښۀ بُوټى پورې . هغه خپلې جامې د انګُور په سُور رس کښې وينځى .
د هغۀ سترګې د شرابو نه سرې دى ، د هغۀ غاښُونه د پيو نه سپين دى .
زبولون به د سيند په غاړه اوسېږى . د هغۀ د سيند غاړه به د کشتو د پاره محفوظ ځائ وى . د هغۀ علاقه به د صدون پورې ورسېږى .
يساکار لکه تکړه خر دے چې د دوه بارُونو په مېنځ کښې اُوږد اُوږد څملى .
خو هغۀ ته پته وى چې د آرام ځائ ښۀ وى اؤ چې هغه وطن خوندَور وو . نو هغه خپله ملا بار وړلو له راښکته کړى اؤ د نوکر په شان کار ترې اخستے شى .
دان به د خپلو خلقو بادشاه وى . هغوئ به هم د اِسرائيليانو د نورو قبيلو په شان وى .
دان به د سړک د غاړې مار وى ، د لارې يو خطرناک مار ، چې هغه اس په پُونده وچيچى ، نو سور کس ترې په شا پرېوزى .
اے مالِکه خُدايه ! زۀ ستا د خلاصُون په اِنتظار يم .
د ډاکوانو يوه ډله به په جاد حمله وکړى ، خو هغه به راوګرځى اؤ په هغوئ پسې به شى .
د اشير زمکه به ډېر ښۀ خوراک پېدا کړى . هغه به د بادشاهانو د پاره ښۀ مزېدار خوراک تيار کړى .
نفتالى هوسۍ ده چې په آزادۍ سره منډې وهى ، اؤ هغه ښُکلى بچى راوړى .
يُوسف يوه مېوه داره څانګه ده ، په سپرلى کښې د مېوې نه ډکه څانګه ، د هغۀ څانګې په دېوال خېژى .
د هغۀ غُصه ناک دُښمنان په هغۀ باندې سخته حمله کوى اؤ د خپلو غشو اؤ ليندو سره په هغۀ پسې وى .
خو چې هغه لينده راکاږى نو د هغۀ لاسُونه نۀ رپېږى ، اؤ د هغۀ مټې مضبُوطې جوړې شوې دى ، د يعقُوب د قادر خُدائ پاک په قُدرت سره ، د هغه شپُون په نامه ، چې د اِسرائيليانو ساتُونکے دے .
هغه ستا د پلار خُدائ پاک دے چې هغه ستا مدد کوى ، هغه قادر خُدائ پاک چې تا له برکت درکوى . د بره آسمان د بارانُونو اؤ د زمکې د لاندې د چينو برکت درکړى ، برکتُونه د ډېرو څاروو اؤ د اولادُونو ،
ستا د خپل پلار برکتُونه همېشه د پاره د زړو غرُونو د برکت نه ښۀ دى ، ښۀ څيزُونه د نۀ ختمېدُونکو غرُونو نه . دا ټول برکتُونه دې د يُوسف په سر وى ، د هغۀ په تندى ، چې د خپلو ورُوڼو مشر دے .
بنيامين د يو شلوُونکى شرمخ په شان دے . چې په سحر کښې ښکار خورى اؤ په ماښام کښې څۀ چې پاتې وى هغه ويشى . “
دا د اِسرائيليانو دولس قبيلې دى اؤ دا هغه وصيت دے کُوم چې خپل پلار ورته د برکت ورکولو په وخت وکړو اؤ هر زوئ له يې خپل خپل مُناسب برکت ورکړو .
نو يعقُوب خپلو زامنو ته وصيت کولو ، ” زۀ مرګ ته نزدې يم . ما د خپل پلار نيکۀ سره ، د کنعان په وطن کښې ، د ممرئ سره نزدى په مکفيله کښې ، د حِتى عِفرون د پټى په غار کښې ښخ کړئ . هغه غار اؤ پټے اِبراهيم د عِفرون نه د قبرستان د پاره اخستے وو .
دا هم هغه ځائ دے چرته چې هغوئ اِبراهيم اؤ د هغۀ ښځه ساره ښخ کړى وُو ، دا هم هغه ځائ دے چرته چې هغوئ اِسحاق اؤ د هغۀ ښځه رِبقه ښخه کړې وه ، اؤ دا هغه ځائ دے چرته چې ما لِياه ښخه کړې ده .
هغه پټے اؤ هغه غار د حِتيانو نه اخستے شوے وو . ما هم هلته ښخ کړئ . “
چې کله يعقُوب خپلو زامنو ته وصيت ختم کړو ، هغه بيا څملاستو ، ساه يې ورکړه اؤ په حق ورسېدو .
يُوسف په خپل پلار باندې ورپرېوتو ، ژړل يې اؤ ښُکلولو يې .
بيا يُوسف خپلو خِدمت کوُونکو حکيمانو له حُکم ورکړو چې د هغۀ د پلار د لاش وچولو بندُوبست وکړى چې خراب نۀ شى .
د مړى خرابېدو نه په بچ کولو باندې څلوېښت ورځې ولګېدلې . مِصريان اؤيا ورځې د هغۀ په غم غمژن وُو .
چې کله د غم وخت تېر شو ، يُوسف د فِرعون درباريانو ته ووئيل ، ” کۀ تاسو ما سره ښۀ کوئ نو زۀ تاسو ته عرض کوم چې فِرعون ته داسې ووايئ چې :
چې کله زما پلار مړ کېدو ، هغۀ زما نه قسم اخستے وو چې زۀ به هغه د کنعان په وطن کښې په هغه قبر کښې ښخوم کُوم چې هغۀ کنستلے وو . نو مِهربانى وکړه ، ما پرېږده چې زۀ خپل پلار هلته ښخ کړم اؤ زۀ به بيا واپس راشم . “
فِرعون ورته ووئيل ، ” لاړ شه ! اؤ خپل پلار هغسې ښخ کړه ، چې څنګه هغۀ ستا نه قسم اخستے وو . “
نو يُوسف خپل پلار ښخولو له يوړو . د فِرعون ټول درباريان ، د هغۀ د دربار مشران اؤ د مِصر ټول مشران د يُوسف سره لاړل .
د هغۀ کورنۍ ، د هغۀ ورُوڼه اؤ د هغۀ پلار د کورنۍ باقى ټول خلق د هغۀ سره لاړل . صِرف د هغوئ واړۀ ماشُومان ، د هغوئ ګډې ، چېلۍ اؤ څاروى د جشن په علاقه کښې پاتې شول .
په ګاډو کښې خلق اؤ په اسُونو سوارۀ خلق هم د هغۀ سره لاړل ، دا يوه لويه قافله وه .
چې کله دوئ د اُردن پورې غاړه هغه درمن ته راغلل چې په اتد کښې دے ، نو دوئ هلته تر ډېره وخته پورې وير وکړو اؤ يُوسف تر اووۀ ورځو پورې غم ژړا وکړه .
چې کله د کنعان د وطن اوسېدُونکو خلقو دا وليدل چې هغه خلق د اتد په درمن کښې غم ژړا کوى ، نو هغوئ ووئيل چې ، ” دا مِصريان څومره سخت غم ژړا کوى ! “ نو ځکه د هغه ځائ نُوم د مِصريانو د غم ژړا مېدان شو .
نو د يعقُوب زامنو هم هغه شان وکړل چې څنګه هغۀ ورته وصيت کړے وو ،
هغوئ د هغۀ لاش د کنعان وطن ته يوړو اؤ هغه يې د مکفيله په غار کښې ښخ کړو ، چې د ممرئ سره نزدى وو ، په هغه پټى کښې کُوم چې اِبراهيم د حِتى عِفرون نه د قبرستان د پاره اخستے وو .
چې کله يُوسف خپل پلار ښخ کړو ، نو هغه د خپلو ورُوڼو سره اؤ د هغه ټولو کسانو سره کُوم چې د هغۀ سره د جنازې د پاره تلى وُو ، مِصر ته راواپس شول .
چې کله د يُوسف وړُونو دا وليدل چې د هغوئ پلار په حق رسېدلے دے نو هغوئ ووئيل ، ” کۀ يُوسف تر اوسه پورې زمُونږ سره کينه لرى اؤ چې کُوم بد مُونږ ورسره کړى دى کۀ د هغې زمُونږ نه بدل اخستل غواړى ، نو بيا به څۀ کېږى ؟ “
نو هغوئ يُوسف له خبر ولېږلو اؤ وې وئيل ، ” زمُونږ پلار د مرګ نه مخکښې ،
مُونږ ته ووئيل ، يُوسف ته به داسې ووايئ : مُونږ تا ته سوال کوُو چې ستا ورُوڼو کُوم غلط کار اؤ بد تا سره کړى دى ، هغه معاف کړه . اوس درته دا سوال کوُو چې مُونږ ، ستا د پلار خُدائ پاک خِدمت ‌ ګارانو چې کُوم غلط کار کړے دے ، هغه مُونږ ته معاف کړه . “ چې کله دا پېغام يُوسف ته مِلاؤ شو نو هغۀ وژړل .
بيا د هغۀ ورُوڼه په خپله راغلل اؤ د هغۀ په مخکښې ټيټ شول . هغوئ ورته ووئيل ، ” ګوره ! مُونږ ستا غُلامان حاضر يُو . “
خو يُوسف هغوئ ته ووئيل ، ” يرېږئ مۀ ، ولې زۀ خُدائ پاک يم څۀ ؟
تاسو زما خِلاف د بدو منصُوبه جوړه کړه ، خو خُدائ پاک دا په نېکۍ بدله کړه ، چې د ډېرو خلقو ژوند بچ شى چې کُوم نن ژوندى پاتې دى .
اوس تاسو مۀ يرېږئ . زۀ به ستاسو اؤ ستاسو د بچو خيال ساتم . “ نو هغوئ له يې په نرمو خبرو تسلى ورکړه .
يُوسف د خپل پلار د کورنۍ سره په مِصر کښې اوسېدو ، هغه د يو سل لسو کالو وو چې په حق ورسېدو .
هغه د اِفرائيم بچى اؤ نمسى ليدلو پورې ژوندے وو . هغۀ د منشه د زوئ ماکير بچى هم په کورنۍ کښې وليدل .
هغۀ خپلو ورُوڼو ته ووئيل ، ” زۀ مرګِ حال يم ، خو خُدائ پاک به په رښتيا سره ستاسو خيال وساتى اؤ د دې وطن نه به مو هغه وطن له بوځى د کُوم چې هغۀ د اِبراهيم ، اِسحاق اؤ د يعقُوب سره پخه وعده کړې وه . “
بيا يُوسف د خپلو خلقو نه قسم واخستلو ، هغۀ ووئيل ، ” زما سره دا وعده وکړئ چې کله تاسو خُدائ پاک هغه وطن ته بوځى ، نو تاسو به زما هډُوکى د ځان سره وړئ . “
نو يُوسف د يو سل لسو کالو په عُمر کښې په مِصر کښې په حق ورسېدو . هغوئ د هغۀ د لاش وچولو بندُوبست وکړو چې خراب نۀ شى اؤ په تابُوت کښې يې کېښودو .
د يعقُوب د زامنو نومُونه دا دى چا چې خپلې خپلې کورنۍ د ځان سره کړې اؤ مِصر ته لاړل :
روبين ، شمعُون ، ليوى ، يهُوداه ،
يساکار ، زبولون ، بنيامين ،
دان ، نفتالى ، جاد اؤ اشير .
د يعقُوب ټول زامن اؤ نمسى په شمېر کښې اؤيا کسان وُو . يُوسف د مخکښې نه په مِصر کښې وو .
يُوسف د هغۀ ټول ورُوڼه اؤ هغه ټول نسل يو يو مړ کېدلو ،
خو د هغوئ د اولاد د بنى اِسرائيلو ډېر بچى پېدا شول اؤ ډېر زيات اؤ طاقتور شول اؤ ټول وطن د هغوئ نه ډک شو .
بيا په مِصر يو نوے بادشاه راغلو چې هغۀ ته د يُوسف په باره کښې هيڅ معلُومات نۀ وُو .
هغۀ خپلو خلقو ته ووئيل ، ” ګورئ ! دا بنى اِسرائيل ډېر زيات اؤ تکړه شول اؤ دوئ زمُونږ د پاره خطرناک دى .
راځئ ! چې د دوئ سره يو چل وکړُو ګنى دوئ به زيات شى اؤ کۀ زمُونږ اؤ د دوئ په مېنځ کښې جنګ راشى نو دوئ به زمُونږ خِلاف زمُونږ دُښمنان را يو ځائ کړى اؤ کېدے شى چې د دې وطن نه وتښتى . مُونږ له داسې څۀ کول په کار دى چې دوئ نور زيات نۀ شى . “
نو مِصريانو په اِسرائيليانو باندې مشران مُقرر کړل چې په زور يې ترې نه کار اخستو . اِسرائيليانو د فِرعون د پاره د پتوم اؤ رعمسيس ښارُونو نه ګودامُونو جوړ کړل .
خو چې هغوئ ورباندې څومره ظلم زياتے کولو نو دومره په وطن کښې خورېدل . مِصريان د هغوئ نه ويرېدل اؤ د بنى اِسرائيلو سره يې کينه شروع کړه
اؤ مِصريانو په دوئ باندې ظلم زياتے کولو اؤ د دوئ ژوند يې تريخ کړو . هغوئ په دوئ باندې د خَښتې ، خټې اؤ په خپلو پټو کښې کار کولو اؤ په دوئ باندې يې هيڅ رحم نۀ کولو .
بيا د مِصر بادشاه سِفره اؤ فوعه ، هغو دوه دايڼو ته ووئيل کُومو به چې د عبرانيانو ښځو مدد کولو ،
” چې کله تاسو د عبرانيانو ښځو د بچى د پېدا کېدو په وخت مدد کوئ اؤ هغوئ د بچى د زېږيدلو په ځائ ناستې ووينئ نو کۀ هغه پېدا کېدُونکے زوئ وى نو وې وژنئ ، خو کۀ هغه لُور وى نو ژوندئ يې پرېږدئ . “
خو دايڼې د خُدائ پاک نه يرېدلې اؤ د بادشاه حُکم يې ونۀ منلو اؤ هغوئ نران ماشُومان ژوندى پرېښودل .
نو بادشاه دايڼې راوغوښتلې اؤ د هغوئ نه يې تپوس وکړو ، ” تاسو ولې داسې کوئ ؟ تاسو نران بچى ولې ژوندى پرېږدئ ؟ “
هغوئ هغۀ ته ووئيل ، ” عبرانۍ ښځې د مِصريانو ښځو په شان نۀ دى ، د دوئ په آسانۍ سره بچى پېدا کېږى اؤ هلته زمُونږ د رسېدو نه مخکښې د دوئ ماشُومان پېدا کېږى . “
دايڼې د خُدائ پاک نه يرېدلې نو خُدائ پاک د هغوئ سره ښۀ وو اؤ د هغوئ کورُونه يې ودان کړل . اؤ اِسرائيليان زياتېدل اؤ طاقتور شول .
په آخِر کښې بادشاه خپلو ټولو خلقو له حُکم ورکړو چې : ” د عبرانيانو هر يو پېدا شوے بچے راوړئ اؤ د نيل درياب کښې يې وغورزوئ ، خو جينکۍ به ژوندۍ پرېږدئ . “
په دې دوران کښې د ليوى قبيلې يو سړى په خپله قبيله کښې يوه ښځه وکړه ،
اؤ د هغې نه د هغۀ يو زوئ وشو . هغې وليدل چې دا ښۀ ښکلے ماشُوم وو ، نو هغې دا درې مياشتې پټ وساتلو .
خو چې کله هغې دا نور نۀ شو پټولے ، هغې د لُوښو نه جوړه شوې يوه ټوکرۍ راواخستله اؤ په دې يې تارکول ولګول چې اوبۀ په کښې دننه نۀ ځى . هغې ماشُوم په دې کښې کښېنولو اؤ دا يې بيا د درياب په غاړه په لُوښو کښې کېښوده .
د ماشُوم خور لږه لرې ولاړه وه اؤ کتل يې چې په هغۀ به څۀ کېږى .
د فِرعون لُور لمبېدلو له د درياب غاړې له راغله ، د هغې خِدمت ‌ ګارانې د درياب په غاړه روانې وې نو ناڅاپه هغې په لُوښو کښې هغه ټوکرۍ وليده اؤ يوه خِدمت ‌ ګاره يې ورولېږله چې را يې وړى .
د فِرعون لُور دا کولاؤ کړه اؤ يو ماشُوم يې وليدو . هغۀ ژړل اؤ د هغې ورباندې زړۀ وسوزېدلو . هغې ووئيل ، ” دا ماشُوم عبرانے دے . “
بيا د هغۀ خور د فِرعون د لُور نه تپوس وکړو ، ” زۀ يو عبرانۍ ښځه راوغواړم څۀ چې دې ماشُوم له تے ورکوى ؟ “
هغې ورته ووئيل ، ” اؤ لاړه شه . “ نو هغه جينۍ لاړه اؤ د ماشُوم خپله مور يې راوستله .
شهزادګۍ دې ښځې ته ووئيل ، ” دا ماشُوم واخله اؤ زما د پاره تے ورکوه اؤ زۀ به تا له مزدُورى درکوم . “ نو هغې ماشُوم يوړو اؤ هغۀ له يې تے ورکولو .
کله چې دا ماشُوم لږ لوئ شو نو هغې دا ماشُوم د بادشاه لُور له ورکړو اؤ د بادشاه لُور ماشُوم خپل زوئ جوړ کړو . هغې د خپل ځان سره ووئيل ، ” ما دا د اوبو نه راويستلے دے ! “ نو مُوسىٰ نُوم يې ورباندې کېښودو .
چې کله مُوسىٰ لوئ شو نو هغه خپلو خلقو عبرانيانو له لاړو اؤ هغۀ وليدل چې د هغوئ نه سخت کار اخستلے شو . هغۀ دا هم وليدل چې يو مِصرى يو عبرانے وهلو ، دا د مُوسىٰ د خپلو خلقو نه يو کس وو .
مُوسىٰ اخوا دېخوا وکتل اؤ چې کله هغۀ ته پته ولګېده چې هيڅ څوک يې هم نۀ ګورى ، نو هغه مِصرے يې ووژلو اؤ د هغۀ لاش يې په شګو کښې پټ کړو .
بله ورځ هغه بهر لاړو اؤ وې ليدل چې دوه عبرانيان په خپلو کښې په جګړه وُو . هغۀ هغه يو ته ووئيل کُوم چې په غلطه وو ، ” تۀ ولې خپل عبرانے وهې ؟ “
هغه سړى ورته ووئيل ، ” تۀ چا په مُونږ مشر کړے يې اؤ په مونږ يې قاضى جوړ کړے يې ؟ تۀ ما هم وژنې څۀ لکه چې هغه مِصرے دې وژلے وو ؟ “ نو مُوسىٰ ويرېدو اؤ د خپل ځان سره يې ووئيل ، ” ښه نو لکه چې ما څۀ کړى دى د هغې خلقو ته پته لګېدلې ده ! “
چې کله فِرعون خبر شو چې څۀ شوى وُو ، نو هغۀ د مُوسىٰ د وژلو کوشش وکړو ، خو مُوسىٰ وتښتېدو اؤ لاړو اؤ د ميديان په وطن کښې اوسېدو . يوه ورځ چې کله مُوسىٰ د يو کُوهى سره ناست وو ، د ميديان د اِمام يترو اووۀ لُوڼه راغلې ، چې اوبۀ راوخېژوى اؤ د خپل پلار ګډو اؤ چېلو د پاره ښانکُونه ترې نه ډک کړى .
خو څۀ شپانو د يترو لُوڼه وشړلې . نو مُوسىٰ د هغوئ د بچ کولو د پاره ورَغلو اؤ د هغوئ څاروو له يې اوبۀ ورکړې .
چې کله دوئ خپل پلار له راغلې ، هغۀ ترې تپوس وکړو ، ” تاسو ولې نن ډېر زر راغلئ ؟ “
هغوئ ورته ووئيل ، ” يو مِصرى مُونږ د شپانو نه بچ کړُو اؤ هغۀ مُونږ له اوبۀ هم راوخېژولې اؤ زمُونږ څاروو له يې ورکړې . “
هغۀ د خپلو لُوڼو نه تپوس وکړو ، ” هغه چرته دے ؟ تاسو هغه سړے بهر ولې پرېښودو ؟ لاړې شئ اؤ هغه راوغواړئ چې مُونږ سره ډوډۍ وخورى . “
نو مُوسىٰ هلته اوسېدو ته راضى شو اؤ يترو هغۀ ته خپله لُور صفوره وادۀ کړه ،
د هغې نه يې يو زوئ وشو . مُوسىٰ د خپل ځان سره ووئيل ، ” زۀ په دې وطن کښې مُسافر يم “ ، نو په هغۀ يې جيرسوم نُوم کېښودو .
ډېره موده پس چې د مِصر بادشاه مړ شو ، خو بنى اِسرائيلو د غُلامۍ په وجه فرياد کولو نو هغوئ په چغو وژړل ، ” خُدايه پاکه ! زمُونږ مدد وکړه ! “
نو خُدائ پاک د دوئ ژړا واؤرېدله . هغۀ د هغوئ فرياد واؤرېدو اؤ د اِبراهيم اِسحاق اؤ يعقُوب سره خپل هغه تړون يې راياد کړو .
هغۀ د بنى اِسرائيلو تکليف ولېدو اؤ ورباندې خفه شو .
د مُوسىٰ سخر يترو د ميديان اِمام وو . يوه ورځ چې کله مُوسىٰ د هغۀ ګډې اؤ چېلۍ څرولې ، هغۀ رَمه د بيابان نه واړوله اؤ د خُدائ پاک غر سينا ته راغلو .
هلته هغۀ ته د مالِک خُدائ هغه فرِښته د اور لمبې په شان د بُوټى د مېنځ نه راڅرګنده شوه . چې د مُوسىٰ پرې څنګه نظر پرېوتو نو په دې ليدو حېران شو چې په بُوټى اور لګېدلے وو خو دا نۀ سوزېدله !
هغۀ د ځان سره ووئيل چې ، ” عجيبه خبره ده . دا بُوټے ولې نۀ سوزېږى ؟ زۀ به نزدې ورشم چې وې ګورم . “
چې کله مالِک خُدائ وليدل چې مُوسىٰ نزدې راروان وو ، هغۀ د بُوټى مېنځ نه ورته آواز ورکړو اؤ ورته يې ووئيل ، ” مُوسىٰ ! مُوسىٰ ! “ هغۀ ورته ووئيل ، ” جې زۀ حاضر يم . “
خُدائ پاک ورته ووئيل ، ” نور نزدې مۀ راځه . پېزار وباسه ، ځکه چې تۀ په پاکه زمکه ولاړ يې .
زۀ ستا د پلار نيکۀ خُدائ پاک يم ، د اِبراهيم ، د اِسحاق اؤ د يعقُوب خُدائ پاک يم . “ نو مُوسىٰ خپل مخ پټ کړو ، ځکه چې هغه خُدائ پاک ته کتلو نه ويرېدو .
بيا خُدائ پاک ورته ووئيل ، ” ما وليدل چې زما د خلقو سره په مِصر کښې څومره ظلم کېدلو ، ما د هغوئ فرياد اؤرېدلے دے چې هغوئ د سخت کار اخستُونکو مشرانو نه خلاص شى . ما ته د هغوئ د تکليفُونو ټوله پته ده ،
نو زۀ لاندې راغلے يم چې هغوئ د مِصريانو نه خلاص کړم اؤ چې هغوئ د مِصر نه بهر يو ښۀ ، کولاؤ اؤ زرخېز وطن ته بوځم ، چرته چې اوس کنعانيان ، حِتيان ، اموريان ، فرزيان ، حِويان اؤ يبوسيان اوسېږى .
ګوره ، ما د خپلو خلقو ژړا اؤرېدلې ده اؤ زۀ دا هم ګورم چې مِصريان په دوئ ظلم کوى .
اوس زۀ تا فِرعون له لېږم نو تۀ به زما خلق بنى اِسرائيل د مِصر نه بهر بوځې . “
خو مُوسىٰ خُدائ پاک ته ووئيل ، ” زۀ څوک يم چې فِرعون له ورشم اؤ بنى اِسرائيل د مِصر نه بهر بوځم ؟ “
خُدائ پاک ورته ووئيل ، ” په رښتيا سره زۀ به ستا مل يم اؤ چې تۀ کله دا خلق د مِصر نه بهر بوځې ، نو تۀ به په دې غر باندې زما عِبادت وکړې . هغه به د دې ثبُوت وى چې تۀ ما لېږلے يې . “
خو مُوسىٰ ورته ووئيل ، ” چې کله زۀ بنى اِسرائيلو له ورشم اؤ ورته ووايم ، چې زۀ ستاسو د پلار نيکۀ خُدائ پاک تاسو ته رالېږلے يم ، هغوئ به زما نه تپوس وکړى چې د هغۀ څۀ نُوم دے ؟ نو زۀ هغوئ ته څۀ ووايم ؟ “
خُدائ پاک ورته ووئيل ، ” زۀ يم چې هم زۀ يم . تۀ به خامخا هغوئ ته داسې ووائې : زۀ هغۀ تاسو ته رالېږلے يم چې هغه په خپله خپل ځان ته وائى چې ، زۀ يم .
بنى اِسرائيلو ته ووايه چې ما مالِک خُدائ د هغوئ د پلار نيکۀ خُدائ پاک د اِبراهيم ، اِسحاق اؤ د يعقُوب خُدائ پاک ، تۀ هغوئ ته ورلېږلے يې . دا د همېشه د پاره زما نُوم دے ، راتلُونکى نسلُونه به ما په دې نُوم يادوى .
لاړ شه اؤ د بنى اِسرائيلو مشران په يو ځائ راغونډ کړه اؤ هغوئ ته ووايه چې زۀ مالِک خُدائ ، د هغوئ د پلار نيکۀ خُدائ پاک ، د اِبراهيم ، اِسحاق اؤ يعقُوب خُدائ پاک ، تا ته راڅرګند شوم . هغوئ ته ووايه چې زۀ دوئ له راغلے يم اؤ ما ليدلى دى چې مِصريانو د دوئ سره څۀ کول .
ما دا فېصله کړې ده چې زۀ به دوئ د مِصر نه بهر بوځم چې په کُوم ځائ کښې په دوئ ظلم کېږى اؤ زۀ به دوئ هغه زرخېز وطن ته بوځم ، چې هغه د کنعانيانو ، حِتيانو ، اموريانو ، فرزيانو ، حِويانو اؤ د يبوسيانو وطن دے .
زما خلق به ستا خبره واورى . نو تۀ د اِسرائيليانو مشران د مِصر بادشاه له بوځه اؤ هغۀ ته ووايه چې ، مالِک خُدائ د عبرانيانو خُدائ پاک ، مُونږ ته په خپله ځان څرګند کړو . اوس تۀ مُونږ په صحرا کښې د دريو ورځو سفر ته پرېږده چې مالِک خُدائ ، زمُونږ خُدائ پاک ته قُربانى پېش کړُو .
ما ته پته ده چې د مِصر بادشاه به تاسو تلو ته پرې نۀ ږدى تر څو چې هغه مجبُور کړے شوے نۀ وى .
خو زۀ به د خپل قُدرت نه کار واخلم اؤ زۀ به هلته د عجيبه عجيبه کارُونو کولو په ذريعه مِصريانو له سزا ورکړم . اؤ د هغې نه پس به هغه تاسو تلو ته پرېږدى .
زۀ به په مِصريانو ستاسو قدر وکړم نو چې کله زما خلق ځى ، دوئ به خالى لاسُونه نه ځى .
هره يوه اِسرائيلۍ ښځه به خپلو مِصريانو ګاونډيانو کره لاړه شى اؤ هرې مِصرۍ ښځې له چې په خپل کور کښې اوسېږى . جامې ، د سرو زرو اؤ سپينو زرو کالى به ترې نه وغواړى . اِسرائيليان به دا څيزُونه خپلو زامنو اؤ لُوڼو ته ورواغُوندى . اؤ مِصريان به لُوټ کړى . “
بيا مُوسىٰ مالِک خُدائ له جواب ورکړو ، ” خو ګوره ! کۀ بنى اِسرائيل په ما يقين ونۀ کړى اؤ زما خبرې ته غوږ ونۀ نيسى نو زۀ څۀ وکړم کۀ هغوئ ووائى چې تۀ ما ته راڅرګند شوے نۀ يې ؟ “
مالِک خُدائ ورته ووئيل ، ” دا ستا په لاس کښې څۀ دى ؟ “ هغۀ ورته ووئيل ، ” دا امسا ده . “
مالِک خُدائ ورته ووئيل ، ” دا په زمکه وغورزوه . “ چې کله مُوسىٰ دا په زمکه وروغورزوله ، نو يو مار ترې جوړ شو اؤ مُوسىٰ ترې نه منډه کړه .
نو بيا مالِک خُدائ مُوسىٰ ته ووئيل ، ” ورټيټ شه اؤ د لکۍ نه يې کلک راونيسه . “ نو مُوسىٰ ورټيټ شو اؤ را وې نيولو اؤ بيا ترې نه امسا جوړه شوه .
مالِک خُدائ ورته ووئيل ، ” هم داسې وکړه چې د بنى اِسرائيلو يقين راشى چې مالِک خُدائ د دوئ د پلار نيکۀ خُدائ پاک ، د اِبراهيم ، اِسحاق اؤ د يعقُوب خُدائ پاک تا ته راڅرګند شوے دے . “
مالِک خُدائ مُوسىٰ ته بيا ووئيل ، ” خپل لاس چُوغې ته دننه کړه . “ نو مُوسىٰ لاس دننه کړو . اؤ چې کله هغۀ لاس رابهر کړو ، نو د هغۀ لاس د څرمنې په بيمارۍ پټ شوے وو ، داسې سپين لکه واؤره .
بيا مالِک خُدائ ووئيل ، ” لاس په چُوغه کښې بيا دننه کړه . “ نو هغۀ لاس دننه کړو اؤ چې کله هغۀ دا ځل رابهر کړو ، نو هم هغه شان روغ جوړ شو لکه څنګه چې يې نور بدن وو .
مالِک خُدائ ورته ووئيل ، ” کۀ هغوئ په تا يقين ونۀ کړى يا د هغوئ په اولنۍ مُعجزه باندې يقين رانۀ شى ، نو په دې بله به د دوئ يقين راشى .
کۀ د دې دواړو معجزو باوجُود هم هغوئ په تا يقين ونۀ کړى اؤ کۀ هغوئ ستا د خبرې اؤرېدو نه اِنکار وکړى ، نو لږې اوبۀ د نيل درياب نه راواخله اؤ په وچه زمکه يې توئ کړه . نو د اوبو نه به وينه جوړه شى . “
خو مُوسىٰ مالِک خُدائ ته ووئيل ، ” اے زما مالِکه خُدايه ! ما مۀ لېږه . زۀ مخکښې هم په خبرو کولو کښې ښۀ نۀ وم . خو تا سره د خبرو کولو نه پس زۀ هم هغه شان يم اؤ په خبرو کښې تکړه نۀ يم اؤ هم مې ژبه نښلى . “
مالِک خُدائ هغۀ ته ووئيل ، ” بنيادم له ژبه څوک ورکوى ؟ ګونګول اؤ کڼول څوک کوى ؟ نظر ورکول يا ړوندول څوک کوى ؟ دا زۀ ، مالِک خُدائ کوم .
نو اوس لاړ شه ! زۀ به ستا د خُلې نه خبرې کوم اؤ زۀ به تا ته وښايم چې څۀ به وائې . “
خو مُوسىٰ ورته ووئيل ، ” اے زما مالِکه خُدايه ! زۀ تا ته سوال کوم چې بل څوک ورولېږه . “
نو په دې باندې مالِک خُدائ مُوسىٰ ته غُصه شو اؤ وې وئيل ، ” ستا ورور هارُون ، ليوى خو شته دے ، ما ته پته ده چې هغه په خبرو کولو کښې تکړه دے . ګوره ! اوس هغه ستا سره مِلاوېدو له راروان دے اؤ هغه به ستا په ليدو په زړۀ کښې خوشحاله شى .
تۀ به هغۀ ته هغه خبرې وښائې چې کُومې به کوى . زۀ به ستاسو دواړو په خبرو کښې مدد وکړم اؤ زۀ به تاسو دواړو ته ووايم چې څۀ به کوئ .
هغه به ستا د خبرې کوُونکے وى اؤ ستا په ځائ به خلقو ته خبرې کوى . نو تۀ به د هغۀ د پاره د خُدائ پاک په شان يې اؤ ورته به ښائې چې څۀ به وائى .
خپل ځان سره دا امسا يوسه ، چې د دې سره به تۀ مُعجزې څرګندې کړې . “
بيا مُوسىٰ واپس خپل سخر يترو له لاړو اؤ هغۀ ته يې ووئيل ، ” ما له اِجازت راکړه چې واپس مِصر ته لاړ شم چې وګورم چې زما خپلوان ژوندى دى اؤ کۀ نه . “ يترو مُوسىٰ ته ووئيل ، ” په خېر لاړ شه . “
چې کله مُوسىٰ په ميديان کښې وو مالِک خُدائ هغۀ ته ووئيل ، ” مِصر ته واپس لاړ شه ، ځکه چې کُومو خلقو تۀ وژلې هغه ټول مړۀ دى . “
نو مُوسىٰ خپله ښځه اؤ زوئ واخستل اؤ په يو خر باندې يې سوارۀ کړل اؤ د دوئ سره مِصر ته روان شو ، هغه امسا يې هم يوړه چې خُدائ پاک ورته ښودلې وه .
مالِک خُدائ مُوسىٰ ته بيا ووئيل ، ” اوس چې تۀ واپس مِصر ته روان يې ، ګوره ! چې د فِرعون په مخکښې هغه ټولې مُعجزې څرګندې کړې د کُومو چې ما طاقت درکړے دے . خو زۀ به د هغۀ زړۀ سخت کړم اؤ هغه به زما خلق تلو ته پرې نۀ ږدى .
بيا تۀ هغۀ ته ووايه چې مالِک خُدائ وائى چې ، اِسرائيليان ما ته د يو مشر زوئ په شان دى .
ما تا ته ووئيل چې زما زوئ پرېږده چې لاړ شى ، چې هغه زما عِبادت وکړى ، خو تا اِنکار وکړو . نو زۀ به ستا مشر زوئ ووژنم . “
د مِصر په لاره په يو سرائى کښې مالِک خُدائ مُوسىٰ له د دې د پاره راغلو چې هغه ووژنى .
نو د هغۀ ښځې ، صفورې ، يو تېرۀ کاڼے راواخستلو ، هغې خپل زوئ دې سره سُنت کړو اؤ د سُنت تيکه يې د مُوسىٰ خپو له وروړله . نو د سُنت د وينې د رِواج په وجه هغې مُوسىٰ ته ووئيل ، ” تۀ زما د پاره د وينې خاوند يې . “ نو مالِک خُدائ د مُوسىٰ ژوند بچ کړو .
بيا مالِک خُدائ هارُون ته ووئيل ، ” د مُوسىٰ سره مِلاوېدو له صحرا ته لاړ شه . “ نو هغه د هغۀ سره د خُدائ پاک په غرۀ کښې مِلاوېدو له لاړو ، اؤ چې کله هغه د هغۀ سره مِلاؤ شو ، نو هغه يې ښُکل کړو .
بيا مُوسىٰ هارُون ته هغه هر څۀ ووئيل چې مالِک خُدائ د وئيلو د پاره لېږلے وو ، هغۀ د هغه معجزو په باره کښې هم هغۀ ته ووئيل د کُومو چې مالِک خُدائ د کولو حُکم ورکړے وو .
نو مُوسىٰ اؤ هارُون مِصر ته لاړل اؤ د اِسرائيليانو ټول مشران يې په يو ځائ راغونډ کړل .
هارُون هغوئ ته هر څۀ ووئيل چې مالِک خُدائ مُوسىٰ ته وئيلى وُو اؤ د خلقو په مخکښې يې هغه ټولې مُعجزې وکړې .
نو د هغوئ يقين وشو اؤ چې کله هغوئ واؤرېدل چې مالِک خُدائ هغوئ له راغلے وو اؤ چې کُوم ظلم په هغوئ کېدلو هغه يې ليدلے وو ، نو دوئ سجده وکړه اؤ د مالِک خُدائ عِبادت يې وکړو .
د دې نه پس مُوسىٰ اؤ هارُون د فِرعون دربار ته لاړل اؤ هغۀ ته يې ووئيل ، ” مالِک خُدائ د اِسرائيليانو خُدائ پاک وائى چې زما خلق تلو ته پرېږده چې دوئ زما د عِزت د پاره په صحرا کښې اختر وکړى . “
خو فِرعون ترې تپوس وکړو ، ” دا مالِک خُدائ څوک دے ؟ زۀ ولې د هغۀ خبره ومنم اؤ اِسرائيليان تلو ته پرېږدم ؟ نۀ زۀ مالِک خُدائ پېژنم ، اؤ نۀ به اِسرائيليان تلو ته پرېږدم . “
مُوسىٰ اؤ هارُون ورته ووئيل ، ” د عبرانيانو خُدائ پاک مُونږ ته په خپله راڅرګند شوے دے . مُونږ پرېږده چې په صحرا کښې درې ورځې سفر وکړُو چې مالِک خُدائ زمُونږ خُدائ پاک ته قُربانۍ پېش کړُو . کۀ مُونږ داسې ونۀ کړل ، نو هغه به مُونږ په بيمارۍ يا په جنګ ووژنى . “
فِرعون مُوسىٰ اؤ هارُون ته ووئيل ، ” تاسو ولې دا خلق د خپل کار نه وباسئ ؟ پرېږدئ چې هم دغه کار کوى !
ګورئ ! تاسو خلق د مِصريانو نه ډېر زيات شوى يئ . اؤ اوس تاسو دا هم غواړئ چې دوئ کار بس کړى ! “
هم په هغه ورځ فِرعون د دوئ سختو مِصريانو مشرانو اؤ اِسرائيليانو آفسرانو له حُکم ورکړو چې :
” خَښتې جوړولو د پاره دې خلقو له بُوس ورکول بند کړئ . دوئ لېږئ چې په خپله يې ځان له راغونډوى
اؤ هم هغه هومره خَښتې ترې نه غواړئ چې څومره يې مخکښې جوړلې ، تاسو پرې يوه هم مۀ کموئ . دوئ خو کار نۀ کوى ، نو ځکه دوئ هر وخت مِنتُونه کوى چې زۀ دوئ پرېږدم چې لاړ شى اؤ خپل خُدائ پاک ته قُربانۍ پېش کړى .
په دې خلقو د مخکښې نه نور هم سخت کار کوئ اؤ په داسې کار يې آخته کړئ چې د دې دروغو خبرو اؤرېدو وخت هم ورسره نۀ وى . “
د هغوئ نه سخت کار اخستُونکى مشران اؤ د دوئ آفسران بهر لاړل اؤ اِسرائيليانو ته يې ووئيل ، ” فِرعون وئيلى دى چې هغه به تاسو له نور بُوس نۀ درکوى .
هغه وائى چې تاسو ځئ اؤ چې چرته هم تاسو د خپلو ځانُونو د پاره بُوس راپېدا کولے شئ نو پېدا يې کړئ ، خو د خښتو د جوړولو په شمېر کښې به کمے نۀ راولئ . “
نو خلق د مِصر ټول وطن کښې خوارۀ شول چې بُوس راجمع کړى .
د هغوئ سختو مشرانو په دوئ زور راوړلو چې هره ورځ هم هغه هومره خَښتې جوړوى چې څومره يې مخکښې جوړولې چې کله هغوئ ته بُوس مِلاوېدل .
د هغوئ سختو مِصريانو مشرانو اِسرائيليان آفسران وهل ، کُوم چې هغوئ د دې کار مشران مُقرر کړى وُو . ورته يې وئيل ، ” تاسو ولې هم هغه هومره خَښتې نۀ جوړوئ لکه چې څومره تاسو مخکښې جوړولې ؟ “
نو د بنى اِسرائيلو آفسران راغلل اؤ فِرعون ته يې فرياد وکړو ، ” بادشاه سلامت ! زمُونږ سره داسې ولې کېږى ؟
مُونږ له بُوس نۀ راکوى ، خو بيا هم هغوئ د خښتو جوړولو حُکم راکوى اؤ ګوره ! مُونږ وهلے هم شُو . خو دا ستا د خپلو خلقو غلطى ده . “
فِرعون ورته ووئيل ، ” تاسو ناراسته يئ اؤ کار کول نۀ غواړئ ، نو دا ځکه تاسو مِنت کوئ چې زۀ تاسو تلو ته پرېږدم چې مالِک خُدائ ته قُربانۍ پېش کړئ .
اوس واپس کار له لاړ شئ ، تاسو له به هغوئ لږ بُوس هم نۀ درکوى ، خو اوس به خامخا هم هغه هومره خَښتې جوړوئ . “
د بنى اِسرائيلو آفسرانو ته پته ولګېده چې دوئ په بد حالت کښې دى ، چې کله هغوئ ته ووئيلے شول چې دوئ به هره ورځ هم هغه هومره خَښتې جوړوى چې څومره يې مخکښې جوړولې .
چې څنګه دوئ د فِرعون د دربار نه راووتل ، نو دوئ د مُوسىٰ اؤ هارُون سره مِلاؤ شول ، ځکه چې هغوئ د دوئ اِنتظار کولو .
دوئ مُوسىٰ اؤ هارُون ته ووئيل ، ” مالِک خُدائ دې تاسو ته په قهر شى اؤ سزا دې درکړى ځکه چې تاسو د فِرعون اؤ د هغۀ د درباريانو په زړُونو کښې نفرت پېدا کړے دے . تاسو هغۀ له زمُونږ د قتل بهانه ورکړې ده . “
بيا مُوسىٰ مالِک خُدائ ته واپس وګرځېدو اؤ ورته يې ووئيل ، ” مالِکه خُدايه ! تۀ د دې خلقو سره ولې بد سلُوک کوې ؟ تا زۀ ولې دلته رالېږلے يم ؟
ما چې کله هم د فِرعون سره ستا په نُوم خبرې کړې دى ، نو هغۀ د دوئ سره بد سلُوک کړے دے . اؤ تا د خپلو خلقو مدد نۀ دے کړے ! “
بيا مالِک خُدائ مُوسىٰ ته ووئيل ، ” اوس به تۀ وګورې چې زۀ د فِرعون سره څۀ کوم . زۀ به خپل زور سره هغه دې ته مجبُور کړم چې زما خلق تلو ته پرېږدى ، زۀ به د خپل لوئ طاقت نه کار واخلم چې فِرعون هغوئ د هغۀ د وطن نه وشړى . “
خُدائ پاک مُوسىٰ ته ووئيل ، ” زۀ مالِک خُدائ يم .
زۀ د قادر خُدائ پاک په توګه اِبراهيم ، اِسحاق اؤ يعقُوب ته راڅرګند شوم ، خو ما خپل ځان په هغوئ باندې د خپل پاک نُوم ” مالِک خُدائ “ په توګه ونۀ پېژندلو .
ما د هغوئ سره د کنعان وطن ورکولو تړون هم وکړو ، هغه وطن په کُوم کښې چې دوئ د مُسافرو په شان اوسېدلى وُو .
اوس ما د بنى اِسرائيلو فرياد اؤرېدلے دے ځکه چې مِصريان د دوئ نه د غُلامانو په شان کار اخلى . زۀ به د دوئ سره خپل تړون پُوره کوم .
نو بنى اِسرائيلو ته ووايه چې زۀ هغوئ ته وايم چې زۀ مالِک خُدائ يم ، زۀ به تاسو بچ کړم اؤ زۀ به تاسو د مِصريانو د غُلامۍ نه آزاد کړم . زۀ به د خپل لوئ طاقت نه کار واخلم اؤ مِصريانو له به سخته سزا ورکړم اؤ زۀ به تاسو خلاص کړم .
زۀ به تاسو خپل خلق جوړ کړم اؤ زۀ به ستاسو خُدائ پاک يم . تاسو ته به پته ولګې چې زۀ مالِک خُدائ ستاسو خُدائ پاک يم چې کله زۀ تاسو په مِصر کښې د غُلامۍ نه آزاد کړم .
زۀ به تاسو هغه وطن ته راولم چې د کُوم ما اِبراهيم ، اِسحاق اؤ يعقُوب له د ورکولو پوخ لوظ کړے وو ، دا وطن به ستاسو ميراث وى . زۀ مالِک خُدائ يم . “
مُوسىٰ بنى اِسرائيلو ته دا ووئيل خو دوئ د هغۀ خبره وانۀ ورېدله ، ځکه چې د هغوئ د سختې غُلامۍ په وجه دوئ خپل زړُونه بائيللى وُو .
بيا مالِک خُدائ مُوسىٰ ته ووئيل ،
” لاړ شه اؤ د مِصر بادشاه فِرعون ته ووايه چې هغه دې بنى اِسرائيل د دې وطن نه تلو ته پرېږدى . “
خو مُوسىٰ ورته ووئيل ، ” بنى اِسرائيل چې زما خبره نۀ اورى ، نو فِرعون به يې څنګه واورى ؟ زۀ خو په خبرو کولو کښې تکړه نۀ يم . “
مالِک خُدائ مُوسىٰ اؤ هارُون له حُکم ورکړو چې : ” بنى اِسرائيلو اؤ د مِصر بادشاه ته ووايئ چې ما تاسو له حُکم درکړے دے چې بنى اِسرائيل د مِصر نه بهر بوځئ . “
د يعقُوب د مشر زوئ ، روبين څلور زامن وُو : حنوک ، فلو ، حصرون اؤ کرمى ، دا د هغه قبيلو پلار نيکۀ وُو چې په دې نُومونو يادېږى .
د شمعُون شپږ زامن وُو : يموئيل ، يمين ، اُهد ، يکين ، صحر اؤ شاؤل د کنعانۍ ښځې زوئ ، دا د هغه قبيلو پلار نيکۀ وُو چې په دې نُومونو يادېږى .
د ليوى درې زامن وُو : جيرسون ، قُهات اؤ مرارى ، دا د هغه قبيلو پلار نيکۀ وُو چې په دې نُومونو يادېږى . د ليوى ټول عُمر يو سل اووۀ دېرش کاله وو .
د جيرسون دوه زامن وُو : لِبنى اؤ سِمعى اؤ د هغوئ ډېر اولاد وو .
د قُهات څلور زامن وُو : عُمرام ، اِضهار ، حبرون اؤ عُزئيل . د قُهات ټول عُمر يو سل درې دېرش کاله وو .
د مرارى دوه زامن وُو : محلى اؤ موشى . دا د ليويانو قبيلې اؤ اولاد دے .
عُمرام د خپل پلار ، خور يوکبد وادۀ کړه ، چې د هغې نه يې هارُون اؤ مُوسىٰ پېدا شول . د عُمرام ټول عُمر يو سل اووۀ دېرش کاله وو .
د اِضهار درې زامن وُو : قورح ، نفج اؤ زِکرى .
د عُزئيل هم درې زامن وُو : ميسائيل ، الصفن اؤ سترى .
هارُون د عميناداب لُور اليسبع وادۀ کړه چې هغه د نحشون خور وه ، د هغې نه يې ندب ، ابيهُو ، اِلعازار اؤ اِتمر پېدا شول .
د قورح درې زامن وُو : اسير ، القنه اؤ ابياسف ، دوئ د قورح قبيلو پلار نيکۀ وُو .
د هارُون زوئ ، اِلعازار ، د فوطئيل د لُوڼو نه يوه لُور وادۀ کړه ، چې د هغې نه يې فينحاس پېدا شو . دا د ليوى قبيلې د قومُونو اؤ کورَنو مشران وُو .
هارُون اؤ مُوسىٰ هغه کسان وُو چا ته چې مالِک خُدائ ووئيل چې ، ” د بنى اِسرائيلو قبيلې د مِصر نه بهر بوځئ . “
دا هغه کسان وُو چا چې د مِصر بادشاه ته ووئيل چې بنى اِسرائيل د مِصر نه بهر تلو ته پرېږده .
چې کله مالِک خُدائ د مِصر په وطن کښې مُوسىٰ ته ووئيل چې ،
” زۀ مالِک خُدائ يم . چې زۀ تا ته څۀ وايم هغه هر څۀ د مِصر بادشاه فِرعون ته ووايه . “
خو مُوسىٰ مالِک خُدائ ته ووئيل ، ” تا ته پته ده چې زۀ په خبرو کولو کښې تکړه نۀ يم ، نو فِرعون به زما خبره څنګه واورى ؟ “
مالِک خُدائ مُوسىٰ ته ووئيل ، ” ګوره ! زۀ تا فِرعون ته د خُدائ په شان جوړوم اؤ ستا ورور هارُون به ستا د پېغمبر په توګه د هغۀ سره خبرې کوى .
چې څنګه ما حُکم درکړے دے هارُون ته هغه هر څۀ ووايه اؤ هغه به فِرعون ته ووائى چې بنى اِسرائيل د هغۀ د وطن نه تلو ته پرېږدى .
زۀ به د فِرعون زړۀ سخت کړم ، کۀ زۀ هر څومره زياتې نښې اؤ مُعجزې په مِصر کښې ښکاره کړم خو هغه به ستا خبره وانۀ ورى . بيا به زۀ د مِصريانو خِلاف د خپل لوئ طاقت نه کار واخلم اؤ دوئ له به سخته سزا ورکړم . اؤ زۀ به د خپل قوم خلق ، بنى اِسرائيل د مِصر وطن نه وباسم .
نو مِصريانو ته به پته ولګې چې زۀ مالِک خُدائ يم ، چې کله زۀ د دوئ خِلاف خپل لاس اُوچت کړم نو بنى اِسرائيل به د هغوئ د وطن نه بهر بوځم . “
مُوسىٰ اؤ هارُون هم هغسې وکړل ، لکه څنګه چې مالِک خُدائ حُکم ورکړے وو .
په هغه وخت چې کله دوئ فِرعون سره خبرې وکړې ، مُوسىٰ د اتيا کالو وو اؤ هارُون د درې اتياؤ کالو وو .
مالِک خُدائ مُوسىٰ اؤ هارُون ته ووئيل ،
” کله چې فِرعون تاسو ته ووائى چې تاسو يوه مُعجزه ښکاره کړئ ، نو هارُون ته ووايه چې خپله امسا راواخلى اؤ د فِرعون په مخکښې يې وغورزوى ، نو يو مار به ترې نه جوړ شى . “
نو مُوسىٰ اؤ هارُون فِرعون له لاړل اؤ هغسې يې وکړل چې څنګه مالِک خُدائ حُکم ورکړے وو . هارُون خپله امسا د فِرعون اؤ د هغۀ د درباريانو په مخکښې وغورزوله ، نو يو مار ترې نه جوړ شو .
نو فِرعون هم خپل د غېب عِلم لرُونکى خلق اؤ جادُوګران راوغوښتل اؤ هغوئ هم د جادُو په ذريعه هم دغسې وکړل .
هغوئ خپلې امساګانې وغورزولې اؤ د امساګانو نه ماران جوړ شول . خو د هارُون امسا د هغوئ امساګانې تېرې کړې .
خو د فِرعون زړۀ تر اوسه پورې سخت وو ، لکه څنګه چې مالِک خُدائ وئيلى وُو ، هغۀ به د مُوسىٰ اؤ هارُون خبره نۀ اؤرېدله .
بيا مالِک خُدائ مُوسىٰ ته ووئيل ، ” د فِرعون زړۀ سخت دے ، هغه خلق تلو ته نۀ پرېږدى .
په سحر کښې فِرعون له لاړ شه چې کله هغه د نيل درياب ته کُوزېږى . د خپل ځان سره هغه امسا هم يوسه چې مار ترې نه جوړ شوے وو اؤ د درياب په غاړه هغۀ ته ودرېږه .
بيا فِرعون ته ووايه چې مالِک خُدائ د عبرانيانو خُدائ پاک ، زۀ رالېږلے يم چې تا ته ووايم چې د هغۀ خلق تلو ته پرېږده چې دوئ په صحرا کښې د هغۀ عِبادت وکړى . خو ګوره ! تا تر اوسه پورې دا خبره ونۀ منله .
نو اوس ، بادشاه سلامت ! مالِک خُدائ به يو داسې کار وکړى چې تا ته پته ولګې چې هغه په رښتيا مالِک خُدائ دے . ګوره ! زما په لاس کښې چې کُومه امسا ده زۀ د درياب اوبۀ په دې وهم اؤ د اوبو نه به وينه جوړه شى .
کبان به مړۀ شى اؤ د درياب اوبۀ به دومره سخت بُوئ شروع کړى چې مِصريان به ترې اوبۀ نۀ شى څښلے . “
مالِک خُدائ مُوسىٰ ته ووئيل ، ” هارُون ته ووايه چې خپله امسا راواخلى اؤ د مِصر ټولو اوبو په طرف يعنى دريابُونو ، نِهرونو اؤ ډنډُونو د پاسه ونيسى . نو د اوبو نه به وينه جوړه شى اؤ د مِصر په ټوله زمکه به وينه وى ، داسې د لرګى په لوښو اؤ د خټې په منګو کښې به هم وى . “
نو مُوسىٰ اؤ هارُون هم هغسې وکړل چې څنګه مالِک خُدائ حُکم کړے وو . د فِرعون اؤ د هغۀ درباريانو په مخکښې ، هارُون خپله امسا اُوچته کړه اؤ د درياب اوبۀ يې پرې ووهلې اؤ د درياب د ټولو اوبو نه وينه جوړه شوه .
په درياب کښې کبان مړۀ شول اؤ دومره سخا بُوئ يې کولو چې مِصريانو د درياب نه اوبۀ نۀ شوې څښلے . اؤ د مِصر په ټول وطن کښې وينه وه .
بيا د فِرعون جادُوګرانو د خپل جادُو په ذريعه هم دغه شان وکړل اؤ د فِرعون زړۀ هم هغه شان سخت وو . لکه څنګه چې مالِک خُدائ وئيلى وُو ، هغۀ د مُوسىٰ اؤ هارُون د خبرې اؤرېدو نه اِنکار وکړو .
فِرعون راوګرځېدو اؤ خپل محل ته لاړو ، دا خبره يې زړۀ ته ښکته نۀ کړه .
ټولو مِصريانو د څښلو د اوبو د پاره د درياب غاړه وکنستله ، ځکه چې هغوئ د درياب اوبۀ نۀ شوې څښلے .
چې مالِک خُدائ په درياب آفت راوستلے وو نو اووۀ ورځې د هغې نه پس تېرې شوې .
بيا مالِک خُدائ مُوسىٰ ته ووئيل ، ” فِرعون له ورشه اؤ هغۀ ته ووايه چې مالِک خُدائ وائى ، زما خلق تلو ته پرېږده چې دوئ زما عِبادت وکړى .
کۀ تا اِنکار وکړو ، نو زۀ تا خبروم ، چې زۀ به ستا په ټول وطن داسې آفت راولم چې په چيندخو به يې پټ کړم .
د نيل درياب به د بې ‌ شمېره چيندخو نه ډک وى . دا به ستا محل ، ستا د څملاستو کوټې اؤ کټ ته ، ستا د درباريانو اؤ د خلقو کورُونو ته اؤ ستاسو تنورُونو اؤ د اوړو ښانکُونو ته به هم دروخېژى .
چيندخې به په تا ، ستا په خلقو اؤ ستا په ټولو درباريانو دروخېژى . “
مالِک خُدائ مُوسىٰ ته ووئيل ، ” هارُون ته ووايه چې خپله امسا د دريابُونو ، نِهرونو اؤ ډنډُونو د پاسه ونيسه اؤ چيندخې به د مِصر په وطن وروخېژوى . “
نو هارُون دا د ټولو اوبو د پاسه ونيوله اؤ چيندخې راوختلې اؤ ټول وطن يې پټ کړو .
خو جادُوګرانو د جادُو نه کار واخستلو اؤ دوئ هم چيندخې جوړې کړې اؤ د مِصر وطن ته يې راوړلې .
نو فِرعون مُوسىٰ اؤ هارُون راوغوښتل اؤ ورته يې ووئيل ، ” مالِک خُدائ ته سوال وکړئ چې دا چيندخې لرې کړى ، نو زۀ به ستاسو خلق تلو ته پرېږدم ، نو دوئ به مالِک خُدائ ته قُربانۍ پېش کړى . “
مُوسىٰ ورته ووئيل ، ” بادشاه سلامت ! تۀ صِرف وخت مُقرر کړه چې زۀ ستا ، ستا درباريانو اؤ ستا د خلقو د پاره سوال وکړم . چې تۀ اؤ ستاسو کورُونه د چيندخو نه خلاص شى اؤ د نيل درياب نه بغېر به هيچرته هم پاتې نۀ شى . “
فِرعون ورته ووئيل ، ” سبا زما د پاره سوال وکړه . “ مُوسىٰ ورته ووئيل ، ” زۀ به هم دغسې وکړم لکه څنګه چې تا ووئيل نو بيا به تا ته پته ولګې چې د مالِک خُدائ زمُونږ د خُدائ پاک په شان بل هيڅ څوک هم نشته .
تۀ ، ستا درباريان اؤ ستا خلق به د چيندخو نه خلاص شى اؤ د نيل درياب نه بغېر به هيچرته هم پاتې نۀ شى . “
بيا مُوسىٰ اؤ هارُون د فِرعون د دربار نه لاړل . چې کله مُوسىٰ مالِک خُدائ ته سوال وکړو چې هغه چيندخې لرې کړى کُومې چې هغۀ په فِرعون راوستلې وې ،
نو مالِک خُدائ هم هغه شان وکړل چې څنګه مُوسىٰ وئيلى وُو اؤ په کورُونو ، صِحنُونو اؤ په پټو کښې چيندخې مړې شوې .
مِصريانو دا راغونډې کړې اؤ لوئ ډېرى يې ترې ودرول اؤ ټول وطن سخا بُوئ کولو .
فِرعون چې کله دا وليدل چې خېر شو ، نو هغۀ بيا خپل زړۀ سخت کړو ، لکه څنګه چې مالِک خُدائ وئيلى وُو ، چې فِرعون به د مُوسىٰ اؤ هارُون خبره نۀ اورى .
مالِک خُدائ مُوسىٰ ته ووئيل ، ” هارُون ته ووايه چې زمکه په خپله امسا ووهه ، نو د ټول مِصر د وطن خاورې نه به ماشى جوړ شى . “
نو هارُون زمکه په خپله امسا ووهله اؤ د مِصر د وطن د ټولې خاورې نه ماشى جوړ شول ، چې ټول خلق اؤ ځناور يې پټ کړل .
جادُوګرانو هم زمکه ووهله چې د خپل جادُو نه کار واخلى چې ماشى راولى ، خو دوئ ناکام شول . نو ماشى په بنيادمو اؤ ځناورو پورې نښتى وُو ،
بيا جادُوګرانو فِرعون ته ووئيل ، ” دا د خُدائ پاک کار دے ! “ خو د فِرعون زړۀ سخت وو ، لکه څنګه چې مالِک خُدائ وئيلى وُو ، چې فِرعون به د مُوسىٰ اؤ هارُون خبره نۀ اورى .
بيا مالِک خُدائ مُوسىٰ ته ووئيل ، ” سبا سحر وختى لاړ شه اؤ د فِرعون سره مِلاؤ شه چې کله هغه درياب ته ځى نو هغۀ ته ووايه چې مالِک خُدائ وائى ، زما خلق تلو ته پرېږده چې دوئ زما عِبادت وکړى .
کۀ تۀ زما خلق تلو ته پرې نۀ ږدې ، نو زۀ به په تا ، ستا په درباريانو اؤ ستا په خلقو بې ‌ شمېره مچان درولېږم ، د مِصريانو کورُونه به د مچانو نه ډک وى اؤ زمکه به ورباندې پټه وى .
خو په هغه ورځ به زۀ د جشن علاقه بچ کړم ، چرته چې زما خلق اوسېږى ، نو هلته به مچان بېخى نۀ وى . زۀ چې داسې وکړم نو تا ته به پته ولګې چې زۀ مالِک خُدائ ، په دې وطن کښې حاضر يم .
اؤ زۀ به د خپلو خلقو اؤ ستا د خلقو په مېنځ کښې فرق راولم . دا نښه به سبا څرګنده شى . “
مالِک خُدائ هم داسې وکړل اؤ بې ‌ شمېره مچان د فِرعون محل ته اؤ د هغۀ د درباريانو کورُونو ته راننوتل . د بې ‌ شمېره مچانو په وجه د مِصر ټول وطن وران شو .
نو فِرعون مُوسىٰ اؤ هارُون راوغوښتل اؤ ورته يې ووئيل ، ” لاړ شئ اؤ هم په دې وطن کښې خپل خُدائ پاک ته قُربانۍ پېش کړئ . “
خو مُوسىٰ ورته ووئيل ، ” داسې کول به ټيک نۀ وى ، چې کُوم ځناور مُونږ قُربانى کوُو اؤ مُونږ يې مالِک خُدائ خپل خُدائ پاک ته پېش کوُو د هغې په وجه به مِصريان نفرت کوى . کۀ د دې ځناورو د حلالولو په وجه مِصريان زمُونږ نه نفرت وکړى نو چې چرته هغوئ مُونږ ووينى ، نو مونږ به سنګسار کړى .
مُونږ به خامخا په صحرا کښې درې ورځې سفر کوُو چې مالِک خُدائ خپل خُدائ پاک ته په صحرا کښې قُربانۍ پېش کړُو ، لکه څنګه چې هغۀ مُونږ له حُکم راکړے دے . “
نو فِرعون ووئيل ، ” زۀ به تاسو تلو ته پرېږدم چې مالِک خُدائ ، خپل خُدائ پاک ته په صحرا کښې قُربانۍ پېش کړئ ، خو تاسو ډېر لرې مۀ ځئ . زما د پاره سوال وکړه . “
مُوسىٰ ورته ووئيل ، ” چې څنګه زۀ لاړ شم ، نو زۀ به مالِک خُدائ ته سوال وکړم چې سبا ستا ، ستا د درباريانو اؤ ستا د خلقو نه مچان لاړ شى . خو چې بيا تۀ مُونږ له دهوکه رانۀ کړې اؤ چې خلق د تلو نه ايسار نۀ کړې چې مالِک خُدائ ته قُربانۍ وکړى . “
مُوسىٰ د فِرعون د دربار نه لاړو اؤ مالِک خُدائ ته يې سوال وکړو ،
نو مالِک خُدائ د مُوسىٰ سوال قبُول کړو . مچان د فِرعون ، د هغۀ د درباريانو اؤ د هغۀ د خلقو نه لاړل ، يو مچ هم پاتې نۀ شو .
خو دا ځل هم فِرعون زړۀ سخت کړو اؤ بيا يې خلق تلو ته نۀ پرې ښودل .
بيا مالِک خُدائ مُوسىٰ ته ووئيل ، ” فِرعون له لاړ شه اؤ ورته ووايه چې مالِک خُدائ ، د عبرانيانو خُدائ پاک وائى ، چې زما خلق تلو ته پرېږده چې زما عِبادت وکړى .
خو کۀ تۀ اِنکار کوې اؤ هغوئ بيا هم تلو ته نۀ پرېږدى ،
نو ګوره ! زۀ به ستا په ټولو ځناورو ، ستا په اسُونو ، خرُونو ، اُوښانو ، څاروو ، ګډو اؤ چېلو سخته بيمارى درولېږم .
زۀ به د اِسرائيليانو اؤ د مِصريانو د څاروو په مېنځ کښې فرق راولم اؤ د اِسرائيليانو يو څاروے به هم نۀ مرى .
ما مالِک خُدائ سبا وخت مُقرر کړے دے ، زۀ به په دې وطن کښې داسې وکړم . “
بله ورځ مالِک خُدائ هم هغسې وکړل لکه څنګه چې مالِک خُدائ وئيلى وُو ، د مِصريانو ټول څاروى مړۀ شول ، خو د بنى اِسرائيلو يو څاروے هم مړ نۀ شو .
فِرعون تپوس وکړو چې څۀ شوى وُو اؤ هغۀ ته ووئيلے شول چې د اِسرائيليانو يو څاروے هم مړ نۀ شو . خو د هغۀ زړۀ سخت وو اؤ هغۀ به خلق تلو ته نۀ پرېښودل .
بيا مالِک خُدائ مُوسىٰ اؤ هارُون ته ووئيل ، ” د بټۍ نه يو څو لَپې ايرې راواخلئ ، دا به مُوسىٰ د فِرعون په مخکښې د آسمان طرف ته لړه کړى .
دا به د دُوړې په شان د مِصر په ټول وطن کښې خورې شى اؤ په هر ځائ کښې به دا دانې راوخېژوى چې په خلقو اؤ ځناورو به سخا شى . “
نو هغوئ ايرې راواخستلې اؤ د فِرعون په مخکښې ودرېدل ، مُوسىٰ دا د آسمان طرف ته لړه کړې ، نو په خلقو اؤ ځناورو باندې دانې راوختلې اؤ سخا شوې .
جادُوګران د دې قابِل نۀ وُو چې د مُوسىٰ په مخکښې ولاړ وے ، ځکه چې د نورو ټولو مِصريانو په شان دوئ هم په دانو پټ وُو .
خو مالِک خُدائ د فِرعون زړۀ سخت کړو ، لکه څنګه چې هغۀ وئيلى وُو ، چې فِرعون به د مُوسىٰ اؤ هارُون خبره نۀ اورى .
بيا مالِک خُدائ مُوسىٰ ته ووئيل ، ” سحر وختى پاڅه اؤ د فِرعون په مخکښې ودرېږه اؤ هغۀ ته ووايه چې مالِک خُدائ ، د عبرانيانو خُدائ پاک وائى ، چې زما خلق تلو ته پرېږده چې دوئ زما عِبادت وکړى .
دا ځل به زۀ نۀ صِرف ستا درباريانو اؤ ستا خلقو له سزا ورکوم ، بلکې دغه شان تا له به هم سزا درکوم ، نو تا ته به پته ولګې چې په ټوله دُنيا کښې زما په شان بل هيڅ څوک هم نشته .
کۀ ما خپل لاس اُوچت کړے وے اؤ تۀ اؤ ستا خلق مې په بيمارو وهلے وے ، نو تاسو به د دُنيا نه ورک شوى وئ .
خو ما تاسو د دې د پاره ژوندى پرېښودلى يئ چې خپل طاقت درته وښايم اؤ چې زما نُوم په ټوله دُنيا کښې خور شى .
خو تر اوسه پورې تۀ مغرُور يې اؤ زما خلق تلو ته نۀ پرېږدى .
ګوره ! سبا دا وخت به زۀ درته ږلۍ ووروم ، چې داسې ږلۍ به کله د مِصر په تاريخ کښې هم نۀ وى شوې .
اوس خپل څاروى راولئ اؤ چې په پټو کښې ستاسو نور څۀ هم وى هغه محفوظ ځائ ته راوړئ . ږلۍ به په بهر پاتې خلقو اؤ ځناورو باندې وورېږى اؤ ټول به مړۀ شى . “
د فِرعون کُوم درباريان چې د مالِک خُدائ د خبرې نه ويرېدل نو هغوئ خپل نوکران اؤ څاروى په منډه باندې کورُونو ته بوتلل .
خو چا چې د مالِک خُدائ خبرو ته غوږ کښې نۀ ښودلو نو هغوئ خپل نوکران اؤ څاروى بهر په پټو کښې پرېښودل .
بيا مالِک خُدائ مُوسىٰ ته ووئيل ، ” خپل لاس کښې امسا آسمان ته اُوږده کړه ، نو د مِصر په ټول وطن ، خلقو ، ځناورو اؤ په پټو کښې په ټولو بُوټو به ږلۍ وورېږى . “
نو مُوسىٰ خپله امسا آسمان ته اُوږده کړه اؤ مالِک خُدائ تندر اؤ ږلۍ راولېږله اؤ برېښنا زمکه ووهله . مالِک خُدائ د ږلۍ يو لوئ طوفان اؤ آسمانى بجلى راولېږله . د مِصر په ټول تاريخ کښې هم داسې خراب طوفان کله هم نۀ وو تېر شوے .
د مِصر په وطن کښې بهر چې څۀ هم وُو هغه ټول ږلۍ ووهل ، سره د ټولو خلقو اؤ ځناورو . ږلۍ په پټو کښې ټول بُوټى وغورزول اؤ ټولې ونې يې ماتې کړلې .
خو صِرف د جشن په علاقه کښې ، چرته چې بنى اِسرائيل اوسېدل ، هلته لږه ږلۍ هم نۀ وه ورېدلې .
فِرعون مُوسىٰ اؤ هارُون راوغوښتل اؤ ورته يې ووئيل ، ” دا ځل زما نه ګُناه شوې ده ، مالِک خُدائ صادق دے اؤ زۀ اؤ زما خلق بد عمله يُو .
مالِک خُدائ ته سوال وکړه ! نور مُونږ دې ږلۍ اؤ تندرُونو ته نۀ شُو ټينګېدے . زۀ به تاسو تلو ته پرېږدم ، تاسو به دلته نور نۀ ايسارېږئ . “
مُوسىٰ هغۀ ته ووئيل ، ” زۀ چې څنګه د ښار نه لاړ شم ، نو زۀ به د دُعا د پاره خپل لاسُونه مالِک خُدائ ته پورته کړم . نو تندر به بس شى اؤ نوره ږلۍ به نۀ ورېږى ، نو داسې تا ته به پته ولګې چې زمکه د مالِک خُدائ ده .
خو ما ته پته ده چې تۀ اؤ ستا درباريان اوس هم د مالِک خُدائ ، خُدائ پاک نه نۀ يرېږئ . “
سُنډ اؤ اوربشې تباه شول ، ځکه چې اوربشې پخې وې اؤ د سُنډو بُوټى غوټۍ شوى وُو .
خو د غنمو فصل خراب نۀ شو ، ځکه چې دا وروستو پخېږى .
مُوسىٰ د فِرعون نه لاړو اؤ د ښار نه بهر ووتلو اؤ خپل لاسُونه يې مالِک خُدائ ته پورته کړل . تندرُونه ، ږلۍ اؤ باران هر څۀ ودرېدل .
چې کله فِرعون ته پته ولګېده چې طوفان ختم شو ، نو هغۀ بيا ګُناه وکړه . هغۀ اؤ د هغۀ درباريانو خپل زړُونه سخت کړل
اؤ لکه چې څنګه مالِک خُدائ د مُوسىٰ په ذريعه مخکښې وئيلى وُو ، فِرعون بنى اِسرائيل تلو ته نۀ پرېښودل .
بيا مالِک خُدائ مُوسىٰ ته ووئيل ، ” فِرعون له لاړ شه . ما د هغۀ اؤ د هغۀ د درباريانو زړُونه سخت کړى دى ، چې زۀ په دوئ کښې خپلې دا مُعجزې څرګندې کړم
اؤ چې تاسو خپلو زامنو اؤ نمسو ته وئيلى شئ چې کله ما مُعجزې څرګندې کړې نو ما د مِصريانو نه څنګه کم عقل جوړ کړل . تاسو ټولو ته به پته ولګې چې زۀ مالِک خُدائ يم . “
نو مُوسىٰ اؤ هارُون فِرعون له لاړل اؤ هغۀ ته يې ووئيل ، ” مالِک خُدائ ، د عبرانيانو خُدائ پاک وائى چې ، تۀ به تر کُومې پورې زما د منلو نه اِنکار کوې ؟ زما خلق تلو ته پرېږده ، چې هغوئ زما عِبادت وکړى .
کۀ تۀ هم دغه شان اِنکار کوې ، نو ګوره ! سبا به زۀ ستا په وطن د قحطۍ ملخان درولېږم .
دا به دومره زيات وى چې د زمکې مخ به پټ کړى اؤ هيڅ څوک به هم زمکه نۀ شى کتلے . دا به هغه هر څۀ وخورى کُوم چې ږلۍ نۀ دى تباه کړى ، دغه شان هغه ونې به هم وخورى چې بيا راشنې کېږى .
د قحطۍ مُلخانو نه به ستاسو کورُونه ، ستا د ټولو درباريانو اؤ ستا د ټولو خلقو کورُونه ډک شى . دا به د هغه هر څۀ نه بد تر وى چې کُوم ستا پلار نيکۀ په تاريخ کښې ليدلى دى . “ بيا مُوسىٰ راوګرځېدو اؤ د فِرعون نه لاړو .
د فِرعون درباريانو هغۀ ته ووئيل ، ” دا سړے به تر کُومې پورې مُونږ له تکليف راکوى ؟ دا خلق تلو ته پرېږده ، نو چې دوئ د مالِک خُدائ ، خپل خُدائ پاک عِبادت وکړى . تا ته پته نۀ لګې چې مِصر تباه شو ؟ “
نو مُوسىٰ اؤ هارُون واپس فِرعون له راوستے شول ، نو هغۀ دوئ ته ووئيل ، ” تاسو لاړ شئ اؤ د مالِک خُدائ د خپل خُدائ پاک عِبادت وکړئ . خو څوک څوک به ځى ؟ “
نو مُوسىٰ ورته ووئيل ، ” مُونږ به ټول سره د خپلو ځوانانو اؤ زړو ځُو . مُونږ به د ځان سره خپل زامن ، لُوڼه ، ګډې ، چېلۍ اؤ خپل څاروى هم بوځُو ، ځکه چې مُونږ به د مالِک خُدائ په درناوى کښې اختر کوُو . “
فِرعون ووئيل ، ” زما دې په مالِک خُدائ قسم وى چې زۀ به تاسو هيڅ کله نۀ پرېږدم چې خپلې ښځې اؤ بچى هم بوځئ ! ګورئ ، تاسو د څۀ غلط کار منصُوبه جوړوئ .
نه هيڅ کله هم نه ! کۀ تاسو د مالِک خُدائ عِبادت کول غواړئ نو صِرف سړى تلے شى . “ نو مُوسىٰ اؤ هارُون د فِرعون د دربار نه وشړلے شول .
بيا مالِک خُدائ مُوسىٰ ته ووئيل ، ” خپل لاس اُوږد کړه چې د مِصر په وطن د قحطۍ ملخان راشى . چې د قحطۍ ملخان راشى نو هر يو شين بُوټے به وخورى ، هر هغه څيز چې د ږلۍ نه بچ پاتې وى . “
نو مُوسىٰ خپله امسا اُوږده کړه اؤ مالِک خُدائ د نَمرخاتۀ طرف نه په هغه وطن باد راولېږلو چې په هغه ټوله شپه اؤ ټوله ورځ وچلېدو . چې کله سحر شو نو دې باد د قحطۍ ملخان راوړى وُو .
د قحطۍ دې مُلخانو د مِصر ټول وطن نيولے وو . دا د قحطۍ مُلخانو د ټولو نه غټ لښکر وو چې نۀ د دې نه مخکښې ليدلے شوے وو اؤ نۀ به بيا کله وليدلے شى .
دوئ د زمکې ټول مخ پټ کړو چې د دوئ په وجه وطن تک تور شو ، دوئ هغه هر څۀ وخوړل کُوم چې د ږلۍ نه پاتې وُو ، سره د هغه مېوې چې په ونو کښې وې . د مِصر ټول وطن په ونو اؤ بُوټو کښې هيڅ يو شين څيز پاتې نۀ شو .
نو فِرعون سمدستى مُوسىٰ اؤ هارُون راوغوښتل اؤ ورته يې ووئيل ، ” ما د مالِک خُدائ ، ستاسو خُدائ پاک اؤ ستاسو خِلاف ګُناه کړې ده .
نو اوس دا يو ځل زما ګُناه معاف کړه اؤ مالِک خُدائ خپل خُدائ پاک ته سوال وکړه چې دا د مرګ آفت زما نه لرې کړى . “
مُوسىٰ د فِرعون نه لاړو اؤ مالِک خُدائ ته يې سوال وکړو .
اؤ مالِک خُدائ هغه د نَمرخاتۀ باد په يو زورَور نمرپرېواتۀ باد بدل کړو ، چې ټول د قحطۍ ملخان يې اُوچت کړل اؤ سُور درياب ته يې يوړل . د مِصر په وطن کښې يو د قحطۍ ملخ هم پاتې نۀ شو .
خو مالِک خُدائ د فِرعون زړۀ سخت کړو اؤ بنى اِسرائيل يې تلو ته نۀ پرېښودل .
بيا مالِک خُدائ مُوسىٰ ته ووئيل ، ” خپل لاس آسمان طرف ته اُوږد کړه ، نو د مِصر په ټول وطن به تيارۀ راشى ، داسې تکه توره تيارۀ چې چا ته هيڅ هم نۀ ښکارى . “
مُوسىٰ خپل لاس آسمان طرف ته اُوږد کړو اؤ درې ورځې په ټول مِصر تکه توره تيارۀ وه .
مِصريانو تر دريو ورځو پورې يو بل نۀ شو ليدلے اؤ هيڅ څوک هم د خپل خپل ځائ نه ونۀ ښوزېدل ، خو چې په کُوم ځائ کښې بنى اِسرائيل اوسېدل هلته رڼا وه .
فِرعون مُوسىٰ راوغوښتلو اؤ ورته يې ووئيل ، ” تاسو لاړ شئ چې د مالِک خُدائ عِبادت وکړئ ، هم دغه شان ستاسو ښځې اؤ بچى هم درسره تلے شى . خو ستاسو ګډې ، چېلۍ اؤ څاروى به خامخا دلته پاتې کېږى . “
خو مُوسىٰ ورته ووئيل ، ” تۀ به مُونږ له څاروى راکوې چې مُونږ يې د قُربانيانو اؤ سوزېدُونکې نذرانې په توګه مالِک خُدائ خپل خُدائ پاک ته پېش کړُو .
مُونږ به خپل څاروى د ځان سره بوځُو ، يو څاروے به هم نۀ پاتې کېږى . مُونږ به په خپله څاروى خوښوُو چې دې سره د مالِک خُدائ د خپل خُدائ پاک عِبادت وکړُو . چې مُونږ هلته رسېدلى نۀ يُو مُونږ ته پته نۀ لګې چې د کُومو څاروو قُربانۍ هغۀ ته پېش کړُو . “
مالِک خُدائ د فِرعون زړۀ سخت کړو اؤ دوئ يې تلو ته پرې نۀ ښودل .
هغۀ مُوسىٰ ته ووئيل ، ” د مخې نه مې ورک شه ! نور چې زما وړاندى رانۀ شې ! په کُومه ورځ چې زما مخې ته راغلې نو مړ به شې . “
مُوسىٰ ورته ووئيل ، ” ټيک ده تا ښۀ ووئيل ، تۀ به بيا ما کله هم ونۀ وينې . “
بيا مالِک خُدائ مُوسىٰ ته ووئيل ، ” زۀ به د مِصر په فِرعون اؤ د هغۀ په خلقو يو آخرى آفت راولم . د هغې نه پس به هغه تاسو د دې ځائ نه تلو ته پرېږدى . په رښتيا سره ، هغه به تاسو ټول د دې ځائ نه وباسى .
خلقو ته ووايه چې هر يو سړے د خپل ګاونډى نه اؤ هره يوه ښځه به د خپلې ګاونډۍ نه د سپينو زرو اؤ سرو زرو کالى وغواړى . “
مالِک خُدائ بنى اِسرائيل د مِصريانو په نظر کښې درانۀ کړى دى . د دې نه علاوه ، په خپله مُوسىٰ هم د مِصر په وطن کښې د فِرعون د درباريانو اؤ د ټولو خلقو په مخکښې يو عِزتمند سړے ګڼلے شو .
مُوسىٰ بيا فِرعون ته ووئيل ، ” مالِک خُدائ وائى چې تقريباً نيمه شپه به زۀ د مِصر نه تېر شم ،
د مِصر په وطن کښې هر يو مشر زوئ به مړ شى ، د فِرعون د مشر زوئ نه واخله کُوم چې په تخت کښېنى د وينځې هغه مشر زوئ پورې کُوم چې مېچنې ته ناست وى اؤ د څاروو ټول وړومبى پېدا شوى بچى به هم مړۀ شى .
د مِصر په ټول وطن کښې به داسې په زوره ژړا وى ، چې نۀ به مخکښې کله شوې وى اؤ نۀ به وشى .
خو چې چرته بنى اِسرائيل اوسېږى نو هلته به خېر وى ، دوئ اؤ د دوئ په څاروو پسې به يو سپے قدر هم ونۀ غپېږى . نو تا ته به پته ولګې چې زۀ ، مالِک خُدائ د مِصريانو اؤ اِسرائيليانو په مېنځ کښې فرق راولم . “
مُوسىٰ خپله خبره ختموله اؤ وې وئيل ، ” ستا ټول درباريان به ما له راشى اؤ زما په مخکښې به ټيټ شى اؤ دوئ به زما مِنت وکړى چې خپل ټول خلق روان کړه اؤ لاړ شه . د دې نه پس به زۀ لاړ شم . “ نو مُوسىٰ د قهره تک سُور وو چې د فِرعون نه لاړو .
بيا مالِک خُدائ مُوسىٰ ته ووئيل ، ” فِرعون به ستا خبره ځکه وانۀ ورى ، چې زۀ د مِصر په وطن کښې نورې مُعجزې هم وکړم . “
مُوسىٰ اؤ هارُون د فِرعون په مخکښې دا ټولې مُعجزې وکړې ، خو مالِک خُدائ به د فِرعون زړۀ سختولو اؤ هغۀ به بنى اِسرائيل د هغۀ د وطن نه تلو ته نۀ پرېښودل .
مالِک خُدائ د مِصر په وطن کښې مُوسىٰ اؤ هارُون ته ووئيل :
” دا مياشت به ستاسو د پاره د کال اولنۍ مياشت وى .
د اِسرائيليانو ټول قوم ته دا ووايئ : د دې مياشتې په لسمه ورځ به هر سړے د خپلې کورنۍ د پاره يو ګډُورے يا د چېلۍ بچے راولى .
اؤ کۀ چرې د چا په کورنۍ کښې د ټول څاروى خوړولو والا کسان کم وى ، نو هغه دې د خپل ګاونډى سره چې د هغۀ د کور په خوا کښې اوسېږى ، په شريکه د کسانو د شمېر په مُطابق ګډُورے يا د چېلۍ بچے راولى اؤ هر يو کس ته دې د خوراک په مُطابق حِصه مِلاؤ شى .
تاسو به يو ګډُورے يا د چېلۍ بچے خوښ کړئ ، خو دا دې خامخا د يو کال نر وى چې هيڅ عېب په کښې نۀ وى .
نو د دې مياشتې د څوارلسمې ورځې په ماښام ، د اِسرائيليانو ټول قوم به دا څاروى حلال کړى .
خلق دې د هغه وينې نه لږه وينه واخلى اؤ د دروازو په چوکاټُونو اؤ پاسنۍ دُرشل باندې دې ولګوى د کورُونو په هغه چوکاټُونو چرته چې هغوئ دا څاروى خورى .
په هغه شپه دې غوښه په اور وريته کړے شى اؤ د ترخو بُوټو اؤ د پتيرې ډوډۍ سره دې وخوړلے شى .
د دې څاروى نه څۀ کچه اؤ يا يشېدلې څيز مۀ خورئ ، بلکې دا ټول وريت کړئ اؤ سره د سر ، خپو اؤ دنننى ټولو اندامُونه يې وخورئ .
تر سحره پورې په دې کښې هيڅ هم باقى مۀ پرېږدئ ، خو کۀ پاتې شى نو هغه وسوزوئ .
دا به تاسو زر زر خورئ ، ځکه چې تاسو به د سفر د پاره ملا تړئ ، ستاسو په خپو به پېزار وى اؤ ستاسو په لاسُونو کښې به امساګانې وى . دا زما يعنې د مالِک خُدائ په درناوى کښې د فسحې اختر دے .
په هغه شپه به زۀ د مِصر وطن نه تېرېږم اؤ هر وړومبے پېدا شوے نر اِنسان اؤ حېوان به ووژنم اؤ د مِصر ټولو خُدايانو له به سزا ورکړم ، زۀ مالِک خُدائ يم .
په چوکاټُونو د وينې نښه به ما ته هغه کورُونه په نښه کوى چې تاسو په کښې اوسېږئ . چې کله زۀ مِصريان هلاکوم اؤ زۀ دې وينې ته ګورم ، نو د څۀ نُقصان رسولو نه بغېر به ستاسو نه تېر شم .
تاسو په دې ورځ خامخا اختر کوئ چې تاسو ته هغه څۀ دريادېږى چې ما مالِک خُدائ څۀ کړے دے . دا اختر په راتلُونکى وختُونو کښې همېشه د پاره کوئ . “
مالِک خُدائ ووئيل ، ” تاسو به اووۀ ورځې خمبيره شوې پخه ډوډۍ نۀ خورئ صِرف پتيره ډوډۍ به خورئ . په وړومبۍ ورځ به تاسو د خپلو کورُونو نه ټوله خمبيره لرې کړئ ، ځکه چې کۀ په دې اووۀ ورځو کښې څوک خمبيره شوې پخه ډوډۍ وخورى ، نو هغه کس به د اِسرائيليانو نه نۀ شى ګڼلے .
په وړومبۍ ورځ اؤ بيا په اوومه ورځ به تاسو زما د عِبادت د پاره يو ځائ کېږئ . په دغه ورځو کښې به بل يو کار هم نۀ کوئ خو د ځان د پاره صِرف خوراک تيارولے شئ .
د پتيرې ډوډۍ اختر کوئ ، ځکه چې دا هغه ورځ ده چې ما تاسو د مِصر نه قبيله په قبيله راوويستلئ . تاسو به په راتلُونکى وختُونو کښې همېشه په دې ورځ اختر کوئ .
د وړومبۍ مياشتې د څوارلسمې ورځې د ماښام نه واخله د يويشتمې ورځې تر ماښامه پورې ، خمبيره شوې ډوډۍ مۀ خورئ .
چې اووۀ ورځې ستاسو په کورُونو کښې خمبيره پېدا نۀ شى ، کۀ څوک هم خمبيره ډوډۍ وخورى کۀ هغه د دې وطن وى يا مُسافر وى ، نو هغه کس به نور د اِسرائيليانو نه نۀ شى ګڼلے . “
مُوسىٰ د اِسرائيليانو ټول مشران راوغوښتل اؤ هغوئ ته يې ووئيل ، ” په تاسو کښې دې هر يو کس يو ګډُورے يا د چېلۍ بچے خوښ کړى اؤ حلال يې کړئ ، نو چې ستاسو کورنۍ د فسحې اختر وکړى .
د وېلنى يوه ګېډۍ راواخلئ ، دا د وينې په لُوښى کښې ډُوبه کړئ اؤ دا وينه د خپلو کورُونو د دروازو په چوکاټُونو اؤ په پاسنو دُرشلو باندې ولګوئ . په تاسو کښې دې يو کس هم د خپل کور نه تر سحره پورې نۀ وځى .
چې کله مالِک خُدائ د مِصر نه تېرېږى اؤ مِصريان هلاکوى ، نو هغه به د دروازو په چوکاټُونو اؤ پاسنو دُرشلو باندې هغه وينه وګورى اؤ د مرګ فرِښته به ستاسو کورُونو ته پرې نۀ ږدى چې راننوځى اؤ تاسو ووژنى .
تاسو اؤ ستاسو اولاد به خامخا همېشه د پاره دا اصُول منئ .
چې کله تاسو هغه وطن ته ورننوځئ چې مالِک خُدائ د هغې درکولو وعده کړې ده ، نو تاسو دا اختر هر کال کوئ .
چې ستاسو اولاد ستاسو نه تپوس کوى چې د دې اختر څۀ مطلب دے ؟
تاسو به ورته وايئ چې دا د مالِک خُدائ په درناوى کښې د فسحې اختر قُربانى ده ، ځکه چې هغه په مِصر کښې د بنى اِسرائيلو د کورُونو د پاسه تېر شو . هغۀ مِصريان هلاک کړل ، خو مُونږ يې بچ کړُو . “ بنى اِسرائيلو خپل سرُونه ټيټ کړل اؤ د مالِک خُدائ عِبادت يې وکړو .
بيا بنى اِسرائيل لاړل اؤ هغه شان يې وکړل چې څنګه مالِک خُدائ مُوسىٰ اؤ هارُون له حُکم ورکړے وو .
په نيمه شپه کښې مالِک خُدائ د مِصر په وطن کښې ټول وړومبى پېدا شوى زامن ووژل ، د فِرعون د زوئ نه واخله کُوم چې په تخت کښېناستو ، د هغه قېدى د زوئ پورې چې په قېد ‌ خانې کښې وو ، د څاروو ټول وړومبى پېدا شوى بچى هم ووژلے شول .
په هغه شپه فِرعون ، د هغۀ درباريان اؤ نور ټول مِصريان راويښ شول . په ټول مِصر کښې په چغو چغو ژړا کېدله ، ځکه چې يو کور هم داسې نۀ وو چې مړے په کښې نۀ وو شوے .
هم په هغه شپه بادشاه مُوسىٰ اؤ هارُون راوغوښتل اؤ ورته يې ووئيل ، ” تاسو دواړه اؤ ټول بنى اِسرائيل پاڅئ ! زما د وطن نه ووځئ ، لکه څنګه چې تاسو وئيل ، نو لاړ شئ اؤ د مالِک خُدائ عِبادت وکړئ .
خپلې ګډې ، چېلۍ اؤ څاروى د ځان سره بوځئ اؤ لاړ شئ . اؤ زما د برکت د پاره هم دُعا وکړئ . “
مِصريانو په بنى اِسرائيلو زور راوړو چې زر زر د هغه وطن نه ووځى ، دوئ ووئيل ، ” کۀ تاسو لاړ نۀ شئ نو مُونږ به ټول مړۀ شُو . “
نو خلقو د پتيرې پېړو ښانکُونه ډک کړل اؤ په څادرو کښې يې وتړل اؤ د ځان سره يې يوړل .
بنى اِسرائيلو هم هغسې کړى وُو چې څنګه مُوسىٰ ورته وئيلى وُو اؤ د مِصريانو نه يې د سرو زرو اؤ سپينو زرو کالى اؤ جامې غوښتلى وُو .
مالِک خُدائ په مِصريانو د دې خلقو قدر وکړو اؤ چې دوئ څۀ غوښتل هغوئ ورکړل . نو داسې بنى اِسرائيلو د مِصريانو دولت لُوټ کړو .
بنى اِسرائيلو د رعمسيس نه سُکات پورې پېدل مزل وکړو . د ښځو اؤ ماشُومانو نه بغېر دا تقريباً شپږ لاکهه سړى وُو .
سره د ډېرو ګډو ، چېلو اؤ څاروو ، نور هم ډېر خلق ورسره لاړل .
دوئ د هغه پېړو نه پتيره ډوډۍ پخې کړې چې کُومې يې د مِصر نه ځان سره راوړې وې ، ځکه چې دوئ د مِصر نه ناڅاپى ويستلے شوى وُو اؤ دومره وخت ورته مِلاؤ نۀ شو چې د ځان د پاره خمبيره ډوډۍ يا نور خوراک تيار کړى .
بنى اِسرائيل په مِصر کښې څلور سوه دېرش کاله اوسېدل .
هم په هغه ورځ څلور سوه دېرش کاله پُوره شول ، چې د مالِک خُدائ د خلقو ټولې قبيلې د مِصر نه ووتلې .
دا هغه شپه وه چې د مالِک خُدائ په دوئ نظر وو چې دوئ يې د مِصر نه راوويستل ، نو دغه شپه د همېشه د پاره مالِک خُدائ ته وقف ده ځکه چې په هغه شپه به په راتلُونکى وخت کښې بنى اِسرائيل بېدار اوسېږى .
مالِک خُدائ مُوسىٰ اؤ هارُون ته ووئيل ، ” دا د فسحې اختر اصُول دى : د بل وطن يو کس به هم د فسحې اختر خوراک نۀ خورى ،
خو چې کُوم غُلام تاسو په بيعه اخستے وى دا خوراک خوړلے شى خو تاسو به مخکښې هغه سُنت کوئ .
مُسافر يا مزدُور به دا نۀ شى خوړلے .
دا ټول خوراک به په هغه کور کښې خوړلے شى چې په کُوم کښې دا تيار شوے وى ، چې غوښه بهر راونۀ باسئ اؤ چې يو هډُوکے هم مات نۀ کړئ .
د اِسرائيليانو ټول قوم به دا اختر کوى ،
خو چې کُوم سړے سُنت شوے نۀ وى هغه به دا نۀ خورى . کۀ په تاسو کښې د بل وطن څوک اوسېږى اؤ د مالِک خُدائ په درناوى کښې د فسحې اختر کول غواړى ، نو اول به خامخا د هغۀ د کور ټول نران سُنت کولے شى . بيا به هغه د يو پېدائشى اِسرائيلى په شان ګڼلے شى اؤ په دې اختر کښې تاسو سره برخه اخستے شى .
د هغه وطن او د بل وطن خلقو د پاره به يو شان قانُون وى کوم چې ستاسو سره اوسېږى . “
ټولو بنى اِسرائيلو فرمانبردارى وکړه اؤ هم هغه شان يې وکړل چې څنګه مالِک خُدائ مُوسىٰ اؤ هارُون له حُکم ورکړے وو .
هم په هغه ورځ مالِک خُدائ د بنى اِسرائيلو قبيلې د مِصر د وطن نه راوويستلې .
بيا مالِک خُدائ مُوسىٰ ته ووئيل ،
” ټول وړومبى پېدا شوى نران ما ته وقف کړه . د هرې بنى اِسرائيلۍ ښځې مشر ماشُوم اؤ هر يو وړومبے نر څاروے زما دے . “
مُوسىٰ خلقو ته ووئيل ، ” دا ورځ ياده ساتئ ، په کُومه ورځ چې تاسو د مِصر نه راووتلئ ، چرته چې تاسو غُلامان وئ ، دا هغه ورځ ده چې مالِک خُدائ تاسو د خپل لوئ طاقت سره راوويستلئ ، خمبيره ډوډۍ به نۀ خورئ ،
د وړومبۍ مياشتې په دې ورځ چې د ابيب مياشت ده تاسو د مِصر نه روان يئ .
مالِک خُدائ ستاسو د پلار نيکۀ سره پوخ لوظ کړے دے چې تاسو له به د کنعانيانو ، حِتيانو ، اموريانو ، حِويانو اؤ د يبوسيانو وطن درکوى . چې کله تاسو هغه زرخېز وطن ته بوځى ، نو د کال په وړومبۍ مياشت کښې دا اختر کوئ .
اووۀ ورځې به تاسو پتيره ډوډۍ خورئ اؤ په اوومه ورځ د مالِک خُدائ د درناوى د پاره اختر وکړئ .
اووۀ ورځې به تاسو خمبيره ډوډۍ نۀ خورئ ، چې خمبيره ډوډۍ هيچرته هم ستاسو په وطن کښې پېدا نۀ شى .
چې کله اختر شروع کېږى ، خپلو زامنو ته ووايئ چې دا هر څۀ تاسو ځکه کوئ چې کله تاسو د مِصر نه تلئ نو مالِک خُدائ ستاسو د پاره څۀ کړى وُو .
چې کله تاسو دا اختر کوئ نو دا به تاسو ته هغه څۀ داسې دريادوى لکه چې يوه نښه تاسو په خپل لاس يا تندى باندې تړلى وى ، نو د مالِک خُدائ کلام به ستاسو په ژبه باندې وى ، ځکه چې مالِک خُدائ د خپل لوئ طاقت سره تاسو د مِصر نه راوويستلئ .
نو تاسو هر کال دا اختر په خپل مُقرر وخت باندې کوئ .
مالِک خُدائ به تاسو د کنعانيانو وطن ته راولى ، د کُوم چې هغۀ د ستاسو پلار نيکۀ له د ورکولو پوخ لوظ کړے دے . چې کله هغه وطن تاسو له درکړى ،
نو تاسو خامخا هر وړومبے پېدا شوے نر مالِک خُدائ ته پېش کوئ . ستاسو هر يو وړومبے پېدا شوے نر څاروے به د مالِک خُدائ وى ،
خو تاسو به د هغۀ نه هر يو نر خر واپس اخلئ اؤ د هغۀ په بدل کښې به يو ګډُورے پېش کوئ . خو کۀ تاسو هغه خر واپس اخستل نۀ غواړئ ، نو څټ يې مات کړئ . تاسو به هر يو خپل وړومبے پېدا شوے نر بچے په بدل کښې خامخا واپس اخلئ .
په راتلُونکى وخت کښې چې کله ستاسو زامن تپوس کوى چې د دې رسمُونو څۀ مطلب دے ، نو تاسو به ورته وايئ چې مالِک خُدائ په خپل لوئ طاقت سره مُونږ د مِصر نه راوويستلُو ، چې هلته مُونږ غُلامان وُو .
چې کله د مِصر فِرعون خپل زړۀ سخت کړو اؤ مُونږ يې تلو ته نۀ پرېښودلُو ، نو مالِک خُدائ د مِصر په وطن کښې هر يو وړومبے پېدا شوے نر اِنسان اؤ حېوان ووژلو . نو دا ځکه مُونږ هر يو نر څاروے مالِک خُدائ ته قُربانى کوُو اؤ خپل وړومبى پېدا شوى زامن په بدل کښې واپس اخلُو .
دا اختر به يو يادګار وى ، داسې لکه چې مُونږ يوه نښه په خپل لاس يا تندى باندې تړلې وى ، دا به مُونږ ته هغه څۀ رايادوى چې مالِک خُدائ په خپل لوئ طاقت سره مُونږ د مِصر نه راوويستلُو . “
چې کله د مِصر فِرعون خلق تلو ته پرېښودل ، نو خُدائ پاک دوئ په هغه لار بونۀ تلل کُومه چې د درياب په غاړه فلسطين ته تلې وه ، اګرچې دا لار لنډه وه . خُدائ پاک ووئيل ، ” زۀ دا نۀ غواړم چې دا خلق پښېمانه شى اؤ مِصر ته راواپس شى چې هغوئ ته دا پته ولګې چې په هغوئ جنګ راروان دے . “
نو هغۀ دا خلق د صحرا په کږه وږه لار د سُور درياب په طرف بوتلل . بنى اِسرائيلو د جنګ د پاره قطارُونه جوړ کړى وُو .
مُوسىٰ د يُوسف هډُوکى د خپل ځان سره يوړل ، لکه څنګه چې يُوسف د بنى اِسرائيلو نه د دې د وړلو پوخ لوظ اخستے وو . يُوسف وئيلى وُو ، ” خُدائ پاک به په رښتيا سره ستاسو مدد له راشى ، تاسو خامخا زما هډُوکى د دې ځائ نه د خپل ځان سره يوسئ . “
بنى اِسرائيل د سُکات نه لاړل اؤ د صحرا په غاړه ايتام کښې يې خېمې ولګولې .
د ورځې به مالِک خُدائ د وريځې په ستن کښې د لار ښودلو د پاره د دوئ نه مخکښې تلو اؤ د شپې د اور په ستن کښې مخکښې تلو چې دوئ ته رڼا وى اؤ چې دوئ د شپې ، ورځې مزل کوى .
د ورځې به هر وخت د وريځې ستن د خلقو نه مخکښې وه اؤ د شپې به د اور ستن د هغوئ نه مخکښې وه .
بيا مالِک خُدائ مُوسىٰ ته ووئيل ،
” بنى اِسرائيلو ته ووايه چې واپس راوګرځى اؤ فى ‌ هخيروت ته مخامخ ، د مجدال اؤ د درياب په مېنځ کښې بعل صفون ته نزدې خېمې ولګوى .
د فِرعون به دا خيال وى چې بنى اِسرائيل په وطن کښې سرګردانه ګرځى اؤ په صحرا کښې راګېر دى .
زۀ به د فِرعون زړۀ سخت کړم اؤ هغه به په دوئ پسې وى ، خو زۀ به د فِرعون اؤ د هغۀ په ټول لښکر فتح ومُومم نو داسې به زما عِزت وشى ، اؤ مِصريانو ته به پته ولګې چې زۀ مالِک خُدائ يم . “ نو بنى اِسرائيلو فرمانبردارى وکړه .
چې کله فِرعون خبر شو چې بنى اِسرائيل تښتېدلى دى ، نو هغۀ اؤ د هغۀ درباريانو خپلې ارادې بدلې کړې اؤ وې وئيل ، ” مُونږ دا څۀ کړى دى ؟ مُونږ اِسرائيليان تښتېدلو ته پرېښودل ، زمُونږ غُلامان زمُونږ د لاس نه لاړل ! “
نو فِرعون خپلې جنګى ګاډۍ تيارې کړې اؤ خپل لښکر يې د ځان سره روان کړو .
هغه د خپلو ټولو جنګى ګاډو سره روان شو ، شپږ سوه په کښې ښې ښې جنګى ګاډۍ وې چې آفسران ورسره وُو .
مالِک خُدائ د فِرعون زړۀ سخت کړو اؤ هغه په بنى اِسرائيلو پسې روان شو اؤ بنى اِسرائيل زړَور روان وُو .
د مِصريانو لښکر ، سره د ټولو اسُونو ، جنګى ګاډو اؤ په اسُونو سوارۀ کسان په دوئ پسې وُو اؤ هلته ور ورسېدل چرته يې د درياب سره فى ‌ هخيروت اؤ بعل صفون ته نزدې خېمې لګولې وې .
چې څنګه فِرعون ورلنډ شو ، چې بنى اِسرائيلو وکتل ، نو وې ليدل چې مِصريان په دوئ پسې راروان وُو ، بنى اِسرائيل ډېر سخت ويرېدل اؤ مالِک خُدائ ته يې فرياد وکړو .
دوئ مُوسىٰ ته ووئيل ، ” په مِصر کښې اديرې نۀ وې څۀ ؟ چې تا دې صحرا ته د مړ کېدو د پاره راوستلى يُو ؟ ګوره ! دا تا څۀ کړى دى چې مُونږ دې د مِصر نه راوويستلُو .
مُونږ تا ته مخکښې په مِصر کښې نۀ وُو وئيلى چې داسې به کېږى ؟ مُونږ تا ته وئيلى وُو چې مُونږ پرېږده چې د مِصريانو غُلامى کوُو . چې په دې صحرا کښې د مړۀ کېدو نه به ښۀ وې چې مُونږ د مِصريانو غُلامى کولے . “
مُوسىٰ ورته په جواب کښې ووئيل ، ” يرېږئ مه ! کلک شئ ، تاسو به وګورئ چې مالِک خُدائ ستاسو د بچ کولو د پاره نن څۀ کوى ، ځکه چې نن تاسو کُوم مِصريان وينئ هغوئ به هيڅ کله هم بيا ونۀ وينئ .
مالِک خُدائ به ستاسو د پاره جګړه وکړى ، تاسو غلى کښېنئ . “
مالِک خُدائ مُوسىٰ ته ووئيل ، ” تۀ ولې ما ته ژاړې ؟ بنى اِسرائيلو ته ووايه چې وړاندې لاړ شى .
خپله امسا پورته کړه اؤ د درياب د پاسه يې ونيسه . اوبۀ به په مېنځ بېلى شى اؤ بنى اِسرائيل به د درياب په مېنځ کښې په وچه زمکه پورې وځى .
زۀ به د مِصريانو زړُونه دومره سخت کړم چې هغوئ په تاسو پسې درشى ، نو په فِرعون ، د هغۀ په لښکر ، جنګى ګاډو اؤ د هغۀ په اسُونو سوارو کسانو فتح مُوندلو په وجه به زما عِزت وشى .
چې کله زۀ هغوئ له ماتے ورکړم ، نو مِصريانو ته به پته ولګې چې زۀ مالِک خُدائ يم . “
د مالِک خُدائ فرِښته ، کُومه چې د اِسرائيليانو د لښکر نه مخکښې روانه وه ، اوس د دوئ شاته لاړه . د وريځې ستن هم حرکت وکړو تر دې پورې
چې د مِصريانو اؤ اِسرائيليانو په مېنځ کښې شوه . وريځې به مِصريانو ته تيارۀ جوړوله ، خو د اِسرائيليانو لښکر ته به يې رڼا راوستله ، نو دا لښکرې په ټوله شپه کښې يو بل ته نزدې نۀ شوې راتلے .
نو مُوسىٰ د درياب د پاسه خپل لاس اُوږد کړو اؤ مالِک خُدائ د نَمرخاتۀ په زورَوره هوا درياب وروستو بوتلو . هوا ټوله شپه وچلېدله اؤ درياب يې په وچه زمکه بدل کړو . اوبۀ په مېنځ بېلى شوې ،
اؤ بنى اِسرائيل په وچه زمکه د درياب نه پورېوتل ، د دوئ ښى اؤ ګڅ طرف ته د اوبو دېوالُونه وُو .
مِصريان ورپسې وُو اؤ د خپلو ټولو اسُونو ، جنګى ګاډو اؤ په اسُونو سوارو کسانو سره په دوئ پسې درياب ته ورکُوز شول .
د سحر د رڼا نه مخکښې مالِک خُدائ د اور اؤ وريځې ستن نه لاندې د مِصريانو لښکر ته وکتل اؤ هغوئ يې د وارخطايۍ په وجه تښتېدو ته جوړ کړل .
مالِک خُدائ د هغوئ د جنګى ګاډو پايې ونښلولې ، نو هغه په سختۍ سره چلېدلې . مِصريانو ووئيل ، ” مالِک خُدائ زمُونږ خِلاف د اِسرائيليانو د پاره جګړه کوى . راځئ چې د اِسرائيليانو نه وتښتُو . “
مالِک خُدائ مُوسىٰ ته ووئيل ، ” خپل لاس د درياب د پاسه اُوږد کړه ، نو اوبۀ به په مِصريانو ، د هغوئ په جنګى ګاډو اؤ په اسُونو سوارو کسانو واپس راشى . “
نو مُوسىٰ خپل لاس د درياب د پاسه اُوږد کړو اؤ د سحر د رڼا په وخت اوبۀ خپل صحيح ځائ له واپس راغلې . مِصريانو د اوبو نه د تښتېدو کوشش وکړو ، خو مالِک خُدائ هغوئ د درياب مېنځ ته ورګوزار کړل .
اوبۀ واپس راغلې اؤ جنګى ګاډۍ ، په اسُونو سوارۀ کسان اؤ د مِصريانو ټول لښکر اوبو ډُوب کړو کُوم چې د درياب پورې په اِسرائيليانو پسې وُو ، اؤ يو هم پکښې بچ پاتې نۀ شو .
خو بنى اِسرائيل په وچه زمکه د درياب نه پورېوتل اؤ د دوئ ښى اؤ ګڅ طرف ته د اوبو دېوالُونه وُو .
نو ، په هغه ورځ مالِک خُدائ اِسرائيليان د مِصريانو د زور نه بچ کړل اؤ اِسرائيليانو هغوئ وليدل چې د درياب په غاړه مړۀ پراتۀ وُو .
چې کله اِسرائيليانو د مالِک خُدائ هغه لوئ قُدرت وليدو کُوم چې هغۀ د مِصريانو خِلاف ښودلے وو ، نو دوئ د مالِک خُدائ نه ويرېدل ، اؤ په مالِک خُدائ اؤ د هغۀ په خِدمت کوُونکى مُوسىٰ يې ايمان راوړو .
بيا مُوسىٰ اؤ بنى اِسرائيلو مالِک خُدائ ته دا حمد ‌ و ‌ ثناء ووئيل : ” زۀ به مالِک خُدائ د پاره حمد ‌ و ‌ ثناء ووايم ، ځکه چې هغۀ د جلال نه ډکه فتح مُوندلې ده ، هغۀ اسُونه اؤ په اسُونو سوارۀ کسان درياب ته غورزولى دى .
مالِک خُدائ زما طاقت دے اؤ زما حمد ‌ و ‌ ثناء د هغۀ د پاره ده ، اؤ هغه ذات دے چې زۀ يې بچ کړے يم ، هغه زما خُدائ پاک دے اؤ زۀ به د هغۀ ثناء وايم ، هغه زما د پلار خُدائ پاک دے اؤ زۀ به د هغۀ لوئى بيان کړم .
مالِک خُدائ د جنګيالى په شان دے ، د هغۀ نُوم مالِک خُدائ دے .
هغۀ درياب کښې د فِرعون جنګى ګاډۍ اؤ لښکر ډُوب کړو د هغۀ ښۀ ښۀ مشران په سُور درياب کښې ډُوب شول .
ژور درياب هغوئ ډُوب کړل ، هغوئ د کاڼى په شان لاندې بېخ ته لاړل .
مالِکه خُدايه ! ستا په ښى لاس کښې د جلال نه ډک طاقت شته ، مالِکه خُدايه ! ستا ښے لاس دُښمنان ټوټې ټوټې کوى .
د خپل لوئ جلال سره تا خپل دُښمنان د خپو لاندې کړل ، تا د اور په شان خپل قهر ورولېږلو اؤ هغوئ دې د بُوسو په شان وسوزول .
تا درياب پُو کړو اؤ اوبۀ اُوچتې راغونډې شوې ، سېلابُونه د دېوال په شان نېغ ودرېدل ، اؤ د درياب په بېخ کښې اوبۀ کلکې شوې .
دُښمن لافې وهلې ، چې زۀ به په هغوئ پسې يم اؤ زۀ به ورورسېږم ، زۀ به د هغوئ غنيمت ووېشم اؤ خپل ځان به په دې ښۀ موړ کړم . زۀ به خپله تُوره راوباسم اؤ زۀ به هغوئ تباه کړم .
خو تا پُوکے ورکړو اؤ درياب هغوئ ډُوب کړل ، مِصريان په زورَورو اوبو کښې د سيکې په شان ډُوب شول .
اے مالِکه خُدايه ! ستا په شان نور خُدايان څوک دى ؟ ستا په شان څوک دى چې ټولو نه لوئ اؤ مُقدس دى ؟ ستا جلال د يرې نه ډک دے ، ځکه چې داسې عجيبه عجيبه کارُونه کوې .
تا خپل ښے لاس اُوږد کړو ، اؤ زمکې دُښمنان ژوندى تېر کړل .
تۀ په خپله وعده ولاړ وې اؤ تا هغه خلقو ته لار ښودله کُوم چې تا بچ کړى دى ، تۀ به په خپل طاقت سره هغوئ ، تر خپل مُقدس ځائ پورې ورسوې .
قومُونو واؤرېدل اؤ په لړزان شول ، د فلسطين اوسېدُونکى په دردُونو آخته شول .
د ادوم مشران ويرېدل ، د موآب مشران په لړزان آخته شول ، د کنعان ټولو اوسېدُونکو خپله حوصله بائيلله .
سخته يره اؤ هېبت په هغوئ باندې پرېوتو ، هغوئ ستا د لاس طاقت وليدو اؤ هغوئ د تيږې په شان غلى شول ، تر دې پورې مالِکه خُدايه ! چې ستا قوم تېر شولو ، چې هغه خلق تېر شول کُوم چې تا بچ کول .
تۀ خپل خلق دننه راولې اؤ هغوئ په خپل غرۀ آبادوې ، هغه ځائ اے مالِکه خُدايه ! چې تا د خپل ځان د پاره خوښ کړے دے ، هغه پاک ځائ ته ، اے مالِکه خُدايه ! چې تا په خپله ودان کړے دے .
مالِک خُدائ به تل تر تله بادشاهى کوى . “
چې کله د فِرعون اسُونه ، د هغۀ جنګى ګاډۍ اؤ د هغۀ په اسُونو سوارۀ کسان درياب ته ورکُوز شول ، مالِک خُدائ د درياب اوبۀ واپس په هغوئ باندې راوستلې ، خو بنى اِسرائيل د درياب په مېنځ کښې په وچه زمکه تېر شول .
بيا د هارُون خور مريم ، کُومه چې پېغمبره وه ، هغې خپل تمبل راواخستلو ، اؤ ټولې ښځې د خپلو تمبلُونو سره په ګډېدو په هغې پسې لاړلې .
نو مريم هغوئ ته دا حمد ‌ و ‌ ثناء ووئيل : ” مالِک خُدائ ته حمد ‌ و ‌ ثناء ووايئ ، ځکه چې هغۀ لويه فتح مُوندلې ده ، هغۀ اسُونه اؤ په اسُونو سوارۀ کسان درياب ته غورزولى دى . “
بيا مُوسىٰ اِسرائيليانو له حُکم ورکړو چې د سُور درياب نه روان شى ، نو دوئ د شُور صحرا ته لاړل . دوئ په صحرا کښې درې ورځې مزل وکړو خو اوبۀ يې ونۀ مُوندلې .
چې کله دوئ ماره ته راغلل ، نو دوئ د ماره اوبۀ نۀ شوې څښلے ځکه چې د دې ځائ اوبۀ ترخې وې . نو د دې ځائ نُوم ماره ايښودلے شوے وو .
نو خلق مُوسىٰ ته وغورېدل اؤ ورته يې ووئيل ، ” مُونږ به څۀ څښُو ؟ “
مُوسىٰ مالِک خُدائ ته سوال وکړو ، نو مالِک خُدائ هغۀ ته د لرګى يوه ټُکړه وښودله ، هغۀ دا اوبو ته وغورزوله اؤ اوبۀ خوَږې شوې . مالِک خُدائ هلته د هغوئ د پاره حُکمونه اؤ يو قانُون جوړ کړو اؤ هلته يې په هغوئ باندې آزمېښت وکړو .
ورته يې ووئيل ، ” کۀ تاسو د مالِک خُدائ ، د خپل خُدائ پاک خبره په غور سره واورئ اؤ هغه څۀ کوئ کُوم چې د هغۀ په نظر کښې صحيح دى اؤ د هغۀ قانُون ته پام کوئ اؤ د هغۀ ټول حُکمونه پُوره کوئ ، نو زۀ به په تاسو داسې هيڅ بيمارۍ نۀ راولم چې کُومې ما په مِصريانو راوستلې وې ، ځکه چې زۀ مالِک خُدائ يم اؤ زۀ شِفاء درکوُونکے يم . “
بيا دوئ ايليم ته راغلل ، چې هلته د اوبو دولس چينې اؤ د اؤيا کهجُورو ونې وې ، اؤ هلته هغوئ د اوبو په خوا خېمې ولګولې .
د بنى اِسرائيلو ټول قوم د ايليم نه په سفر روان شو اؤ د دويمې مياشتې په پينځلسمه ورځ دوئ د سين بيابان ته راغلل ، دا د هغوئ د مِصر نه راوتلو نه پس وُو ، کُوم چې د ايليم اؤ سينا په مېنځ کښې دے .
هلته په بيابان کښې دوئ ټول د مُوسىٰ اؤ هارُون خِلاف وغورېدل
اؤ بنى اِسرائيلو هغوئ ته ووئيل ، ” کاش ! چې مُونږ مالِک خُدائ د مِصر په وطن کښې وژلى وے . هلته د غوښې لوښو ته کښېناستے خو شُو کنه چې مُونږ په مړه خېټه ډوډۍ خوړلے . تاسو مُونږ دلته دې بيابان ته د دې د پاره راوستلى يُو چې دا ټول خلق د لوږې نه ووژنئ . “
مالِک خُدائ مُوسىٰ ته ووئيل ، ” ګوره ! اوس به زۀ ستاسو ټولو د پاره د آسمان نه يو خوراک د باران په شان ووروم . دا خلق دې هره ورځ بهر ځى اؤ د ځان د پاره دې هم هغه هومره راټولوى چې بس يې وى . نو داسې به زۀ دوئ معلُوم کړم چې زما په کلام عمل کوى اؤ کۀ نه .
خو په شپږمه ورځ به دوئ د هغې يو په دوه راوړى چې څومره هره ورځ راټولوى اؤ پخوى يې . “
نو مُوسىٰ اؤ هارُون ټولو بنى اِسرائيلو ته ووئيل ، ” تاسو ته به نن ماښام پته ولګې چې هغه مالِک خُدائ وو چا چې د مِصر نه راوويستلئ .
په سحر کښې به تاسو د مالِک خُدائ سپين جلال ووينئ . مالِک خُدائ د خپل ځان خِلاف ستاسو غورېدل اؤرېدلى دى . مُونږ هيڅ نۀ يُو چې تاسو زمُونږ خِلاف غورېږئ . “
بيا مُوسىٰ ووئيل ، ” هغه به مالِک خُدائ وى چې په ماښام کښې تاسو له د خوړلو د پاره غوښه درکړى اؤ په سحر کښې په مړه خېټه ډوډۍ درکړى ، ځکه چې مالِک خُدائ د خپل ځان خِلاف ستاسو غورېدل اؤرېدلى دى . مُونږ هيڅ هم نۀ يُو چې تاسو زمُونږ خِلاف غورېږئ ، دا په حقيقت کښې تاسو د مالِک خُدائ خِلاف غورېږئ . “
مُوسىٰ هارُون ته ووئيل ، ” د بنى اِسرائيلو ټول قوم ته ووايه چې راشى اؤ د مالِک خُدائ په حضُور کښې ودرېږى ، ځکه چې مالِک خُدائ د دوئ غورېدل اؤرېدلى دى . “
چې هارُون څنګه د بنى اِسرائيلو ټول قوم ته دا خبره وکړه اؤ چې هغوئ بيابان ته وکتل ، ناڅاپى د مالِک خُدائ سپين جلال په وريځو کښې راښکاره شو .
مالِک خُدائ مُوسىٰ ته ووئيل ،
” ما د بنى اِسرائيلو غورېدل اؤرېدلى دى . هغوئ ته ووايه چې په ماښام کښې به هغوئ ته د خوړلو د پاره غوښه مِلاؤ شى اؤ سحر کښې به په ډوډۍ ماړۀ شى . نو هغوئ ته به پته ولګې چې زۀ مالِک خُدائ ، د هغوئ خُدائ پاک يم . “
په ماښام کښې د مړزانو يو لوئ سېل راغلو اؤ چرته چې خېمې وې هلته کښېناستو اؤ په سحر کښې د خېمو ګېر ‌ چاپېره پرخه ورېدلې وه .
چې کله پرخه وچه شوه ، نو د بيابان مخ په وړو وړو سپينو څيزُونو باندې پټ شولو .
چې کله بنى اِسرائيلو دا وليدل ، نو هغوئ نۀ پېژندل چې دا څۀ شے دے اؤ د يو بل نه يې تپوسُونه کول ، ” دا څۀ دى ؟ “ مُوسىٰ دوئ ته ووئيل ، ” دا هغه ډوډۍ ده چې مالِک خُدائ تاسو له د خوړلو د پاره درکړې ده .
مالِک خُدائ حُکم کړے دے چې ستاسو هر يو کس به دومره راټولوى چې څومره خوړلے شى ، تقريباً دوه کيلو د خپلې کورنۍ د هر يو کس د پاره . “
بنى اِسرائيلو هم دغه شان وکړل ، چا ډېره اؤ چا لږه راټوله کړه .
چې کله دوئ اندازه واخستله ، چا چې ډېره راټوله کړې وه د هغۀ سره ډېره زياته نۀ وه اؤ چا چې لږه راټوله کړې وه د هغۀ سره کمه نۀ وه . هر يو کس د خپل ضرُورت په مُطابق راټوله کړې وه .
مُوسىٰ دوئ ته ووئيل ، ” تر سحره پورې به هيڅ څوک هم په دې کښې څۀ نۀ پرېږدى . “
خو بعضې کسانو د مُوسىٰ خبره وانۀ ورېدله اؤ لږه يې ترې نه پرېښوده . اؤ بل سحر په کښې چينجى شوى وُو اؤ سخا بُوئ ترې نه تلو ، نو مُوسىٰ دوئ ته په قهر شو .
هر سحر هر يو کس به د خپل ضرُورت په مُطابق راټولوله ، اؤ چې نمر به ګرم شو ، نو څۀ هم چې په زمکه پاتې وُو نو هغه به ويلې شول .
په شپږمه ورځ دوئ يو په دوه ډوډۍ راټوله کړه ، څلور کيلو د هر يو کس د پاره . د قوم ټول مشران راغلل اؤ مُوسىٰ ته يې د دې په باره کښې ووئيل ،
نو هغۀ دوئ ته ووئيل ، ” مالِک خُدائ حُکم کړے دے چې سبا د سبت مُقدسه د آرام ورځ ده کُومه چې مالِک خُدائ ته وقف ده ، چې تاسو څۀ پخول غواړئ هغه نن پاخۀ کړئ اؤ چې څۀ يشول غواړئ نو وې يشوئ . چې څۀ پاتې شى نو هغه د سبا د پاره پرېږدئ . “
چې څنګه مُوسىٰ حُکم کړے وو ، چې څۀ پاتې وه نو هغه يې د بلې ورځې پورې پرېښودله ، خو دا سخا نۀ شوه اؤ نۀ په کښې چينجى وشول .
مُوسىٰ ووئيل ، ” دا نن وخورئ ، ځکه چې نن د سبت يعنې د آرام ورځ ده ، دا ورځ مالِک خُدائ ته وقف شوې ده اؤ تاسو به بهر په زمکه هيڅ هم ونۀ مُومئ .
تاسو به شپږ ورځې خوراک راټولوئ ، خو اوومه ورځ د سبت ورځ ده ، هيڅ خوراک به په کښې نۀ وى چې تاسو يې راټول کړئ . “
په اوومه ورځ څۀ خلق د خوراک راټولولو د پاره بهر لاړل ، خو هغوئ هيڅ هم ونۀ مُوندل .
نو مالِک خُدائ مُوسىٰ ته ووئيل ، ” تر کُومې پورې به تاسو زما حُکمونه اؤ شريعت ماتوئ ؟
ياد ساتئ چې ما مالِک خُدائ ، تاسو له د سبت ورځ درکړې ده ، نو په شپږمه ورځ به زۀ د همېشه د پاره تاسو له د دوه ورځو خوراک هم درکوم . په اوومه ورځ هر يو کس چې چرته هم وى هلته به ايسارېږى اؤ د خپل کور نه به بهر نۀ وځى . “
نو هغوئ په اوومه ورځ آرام وکړو .
د اِسرائيليانو قوم په دې خوراک من نُوم کېښودو . دا د دڼيا د تُخم په شان واړۀ وُو اؤ رنګ يې سپين وو اؤ خوند يې داسې وو لکه ډوډۍ چې په شاتو کښې پخه شوې وى .
مُوسىٰ ووئيل ، ” مالِک خُدائ حُکم کړے دے چې تاسو څۀ من د خپلو نسلُونو د پاره وساتئ ، نو هغوئ به دا ډوډۍ وګورى کُومه چې هغۀ مُونږ له په بيابان کښې د خوړلو د پاره راکړې ده کله چې هغۀ مُونږ د مِصر وطن نه راوويستلُو . “
مُوسىٰ هارُون ته ووئيل ، ” يو لوښے واخله اؤ د دوه کيلو برابر من په کښې واچوه اؤ د مالِک خُدائ په حضُور کښې يې کېږده چې زمُونږ د راتلُونکو نسلُونو د پاره وساتلے شى . “
چې څنګه مالِک خُدائ مُوسىٰ له حُکم ورکړے وو ، هارُون هغه د تړون په صندُوق کښې د کاڼى تختو ته مخامخ کېښودو ، چې بچ وساتلے شى .
بنى اِسرائيلو څلوېښت کاله من خوړل ، تر دې پورې چې هغوئ د کنعان وطن ته ورسېدل اؤ هلته دېره شول .
( په هغه ورځو کښې به اومر اؤ ايفه د څيزُونو تَللو د پاره اِستعمالېدل لکه څنګه چې نن سبا کيلو يا من اِستعمالېږى ، يو اومر د ايفه لسمه حِصه ده لکه څنګه چې کيلو د من څلوېښتمه يا پنځوسمه حِصه ده . )
د بنى اِسرائيلو ټول قوم د سين بيابان نه په سفر روان شولو اؤ د مالِک خُدائ په حُکم يې د يو ځائ نه بل ځائ ته کډه وړله . دوئ په رفيديم کښې خېمې ولګولې ، خو هلته د دې خلقو د پاره د څښلو اوبۀ نۀ وې .
نو په دې وجه خلق د مُوسىٰ سره په جګړه شول اؤ وې وئيل ، ” مُونږ له د څښلو اوبۀ راکړه . “ مُوسىٰ دوئ ته ووئيل ، ” تاسو ولې ما سره په جګړه يئ ؟ تاسو ولې مالِک خُدائ په آزمېښت کښې اچوئ ؟ “
خو خلق ډېر تږى وُو اؤ په مُوسىٰ وغورېدل . دوئ ووئيل ، ” تا مُونږ ولې د مِصر نه راوويستلُو ؟ د دې د پاره چې مُونږ ، زمُونږ بچى اؤ زمُونږ څاروى د تندې نه ووژنې ؟ “
نو مُوسىٰ مالِک خُدائ ته مِنت زارى وکړه اؤ وې وئيل ، ” زۀ دې خلقو سره څۀ وکړم ؟ دوئ خو زما سنګسارولو ته تيار دى . “
مالِک خُدائ مُوسىٰ ته ووئيل ، ” د ځان سره د اِسرائيليانو يو څو مشران روان کړه اؤ د خلقو په وړاندې ځه . د ځان سره هغه امسا هم يوسه په کُومه چې تا د نيل درياب وهلے وو .
اؤ ګوره ! زۀ به په سينا کښې په يو ګټ باندې ستا په وړاندې ولاړ يم . تۀ هغه ګټ په امسا ووهه اؤ د هغه ګټ نه به د خلقو د پاره د څښلو اوبۀ راووځى . “ نو مُوسىٰ د اِسرائيليانو د مشرانو په مخکښې هم دغه شان وکړل .
نو هغۀ په دغه ځائ مسه ( يعنې آزمېښت ) اؤ مريبه ( يعنې جګړه ) نُوم کېښودو ، ځکه چې بنى اِسرائيل په جګړه شول اؤ مالِک خُدائ يې په آزمېښت کښې واچولو چې وې وئيل ، ” مالِک خُدائ زمُونږ مل دے کۀ نۀ دے ؟ “
بيا عماليقيان راغلل اؤ په رفيديم کښې يې په اِسرائيليانو باندې حمله وکړه .
مُوسىٰ يشوَع ته ووئيل ، ” يو څو سړى خوښ کړه اؤ لاړ شه ، سبا د عماليقيانو سره جنګ وکړه . زۀ به د غر په سر ودرېږم اؤ د خُدائ پاک طاقت لرُونکې امسا به زما په لاس کښې وى . “
يشوَع هم هغه شان وکړل چې څنګه ورته مُوسىٰ وئيلى وُو اؤ عماليقيانو سره يې جنګ وکړو اؤ مُوسىٰ ، هارُون اؤ حُور د غرۀ سر ته لاړل .
تر کُومې پورې چې مُوسىٰ لاسُونه پورته نيولى وُو ، اِسرائيليان په ګټه کښې وُو ، خو چې کله هغۀ لاسُونه لاندې کړل ، نو عماليقيان په ګټه کښې شول .
چې کله د مُوسىٰ لاسُونه ستړى شول ، نو هارُون اؤ حُور ورله د کښېناستو د پاره يو کاڼے راوړو اؤ هغوئ د هغۀ يو څنګ اؤ بل څنګ ته ولاړ وُو اؤ د هغۀ لاسُونه يې پورته نيولى وُو اؤ د نمرپرېواتو پورې د هغۀ لاسُونه نېغ وُو .
نو داسې يشوَع عماليقيانو له پُوره شکست ورکړو .
بيا مالِک خُدائ مُوسىٰ ته ووئيل ، ” دا فتح د ياد ساتلو د پاره د ځان سره وليکه . يشوَع ته دا واوروه چې زۀ به عماليقيان بېخى تباه کړم . “
مُوسىٰ يوه قُربان ‌ ګاه جوړه کړه اؤ په هغې يې ” مالِک خُدائ زما د فتحې جنډا ده “ نُوم کېښودو .
نو ځکه هغۀ ووئيل ، ” د مالِک خُدائ جنډا اُوچته ونيسئ ! مالِک خُدائ به د همېشه د پاره د عماليقيانو خِلاف جنګ جارى ساتى . “
د مُوسىٰ سخر يترو ، څوک چې د ميديان اِمام وو ، هغۀ د هغه هر څۀ په باره کښې واؤرېدل چې خُدائ پاک د مُوسىٰ اؤ د خپلو خلقو اِسرائيليانو د پاره کړى وُو اؤ چې مالِک خُدائ هغوئ څنګه د مِصر نه راويستلى وُو .
نو يترو مُوسىٰ له راغلو ، د مُوسىٰ ښځه صفوره يې هم د ځان سره راوستله ، کُومه چې مُوسىٰ د خپلې سخرانې کره پرېښې وه ،
اؤ ورسره د هغې دوه زامن جيرسوم اؤ اِلعازار هم وُو . مُوسىٰ وئيلى وُو ، ” زۀ په پردى وطن کښې مُسافر يم . “ نو ځکه هغۀ په يو زوئ جيرسوم نُوم کېښودو .
هغۀ دا هم وئيلى وُو ، ” زما د پلار خُدائ پاک زما مل وو اؤ زۀ يې د مِصر د فِرعون نه بچ کړم چې هغۀ زۀ وژلم . “ نو ځکه هغۀ په بل زوئ اِلعازار نُوم کېښودو .
يترو د مُوسىٰ د ښځې اؤ د هغې د دوه زامنو سره بيابان ته راغلو چرته چې مُوسىٰ د خُدائ پاک غرۀ ته نزدې اوسېدو .
هغۀ مُوسىٰ له خبر ورولېږلو چې زۀ ستا د ښځې اؤ د دوه زامنو سره در روان يم ،
نو مُوسىٰ هغۀ سره مِلاوېدو د پاره بهر لاړو ، د هغۀ په مخکښې د عِزت نه ټيټ شو اؤ ښُکل يې کړو . هغوئ د يو بل د خېر خېريت پوښتنه وکړه اؤ بيا د مُوسىٰ خېمې ته دننه راغلل .
مُوسىٰ يترو ته هغه هر څۀ ووئيل کُوم چې مالِک خُدائ د اِسرائيليانو په خاطر په فِرعون اؤ د مِصر په خلقو کړى وُو . هغۀ ته يې د هغه تکليفُونو په باره کښې هم ووئيل کُوم چې په لاره کښې دوئ ته پېښ شوى وُو اؤ دا هم چې مالِک خُدائ دوئ څنګه بچ کړى وُو .
چې کله يترو دا هر څۀ واؤرېدل ، نو هغه ډېر خوشحاله شو
اؤ وې وئيل ، ” د مالِک خُدائ ثناء دې وى ، چې هغۀ تاسو د فِرعون اؤ د مِصر د خلقو نه بچ کړئ ! د مالِک خُدائ ثناء دې وى ، چې هغۀ خپل خلق د غُلامۍ نه بچ کړل !
اوس ما ته پته ولګېده چې مالِک خُدائ د نورو ټولو خُدايانو نه لوئ دے ، ځکه چې هغۀ خپل خلق د مِصريانو نه بچ کړل کله چې مِصريانو دوئ ته سپک کتل . “
بيا يترو يوه پُوره سوزېدُونکې قُربانى پېش کړه اؤ ورسره نورې قُربانۍ هم راوړلې چې د خُدائ پاک په حضُور کښې يې پېش کړى ، هارُون اؤ د اِسرائيليانو نور ټول مشران د يترو سره د خُدائ پاک حضُور ته لاړل ، چې د عِبادت په شکل کښې د قُربانۍ دغه ډوډۍ وخورى .
په بله ورځ مُوسىٰ د خلقو لانجې فېصله کولو ته کښېناستو اؤ د سحر نه تر ماښامه پورې خلق ترې نه راتاؤ وُو .
چې کله يترو هغه هر څۀ وليدل کُوم چې مُوسىٰ کول ، نو هغۀ ترې تپوس وکړو ، ” دا څۀ دى چې تۀ يې د خلقو د پاره کوې ؟ تۀ دا کار يواځې ولې کوې ، چې د سحر نه تر ماښامه پورې خلق د مشورې د پاره درنه راتاؤ وى ؟ “
مُوسىٰ خپل سخر ته ووئيل ، ” زۀ به خامخا داسې کوم ځکه چې خلق د خُدائ پاک رضا معلُومولو د پاره ما له راځى .
چې کله د دوو کسانو په مېنځ کښې لانجه وى ، نو هغوئ ما له راشى اؤ زۀ بيا دا ګورم چې کُوم يو په حقه دے او کُوم په ناحقه دے اؤ زۀ دوئ ته د خُدائ پاک حُکمونه اؤ شريعت ښايم . “
يترو ورته ووئيل ، ” تۀ دا کار په صحيح طريقه نۀ کوې .
تۀ اؤ دا خلق به ځانُونه ستړى کړئ . دا کار ستا د پاره ډېر مُشکل دے ، تۀ دا کار يواځې نۀ شې کولے .
زما خبره واؤره زۀ به تا له يوه ښۀ مشوره درکړم اؤ خُدائ پاک به ستا مل وى . ستا د پاره به دا ښۀ وى چې تۀ د خلقو لانجې راوړې اؤ د خُدائ پاک په حضُور کښې يې پېش کوې .
تۀ به دوئ ته د خُدائ پاک حُکمونه اؤ شريعت ښائې اؤ تۀ به دوئ ته د ژوند د تېرولو طريقه اؤ هغه څۀ ښائې چې دوئ به يې کوى .
د دې نه علاوه ، تۀ يو څو قابِل کسان هم خوښ کړه اؤ هغوئ په لسو ، پنځوسو ، سوُونو اؤ زرګُونو کسانو باندې مشران مُقرر کړه . هغوئ دې داسې سړى وى چې د خُدائ پاک نه يرېږى ، چې اعتبارى وى اؤ رشوت خوارۀ نۀ وى .
هغوئ دې همېشه د قاضيانو په شان د خلقو خِدمت کوى . هغوئ به ټولې سختې لانجې تا له راوړى ، خو وړې لانجې به هغوئ په خپله فېصله کوى ، نو ستا د پاره به آسانى جوړه شى اؤ بوج به درنه کم شى .
کۀ تۀ هم هغه شان کوې چې څنګه خُدائ پاک حُکم درکړے دے ، نو تۀ به دومره زيات ستړے کېږې هم نه اؤ ټول خلق به په خېر سره خپل خپل کور ته ځى . “
مُوسىٰ د يترو مشوره ومنله
نو هغۀ د ټولو اِسرائيليانو نه قابِل خلق خوښ کړل . اؤ هغوئ يې په لسو ، پنځوسو ، سوُونو اؤ زرګُونو کسانو مشران مُقرر کړل .
هغوئ به په پخه توګه د قاضيانو په شان د خلقو خِدمت کولو ، هغوئ به ټولې سختې لانجې مُوسىٰ له راوړې خو وړې لانجې به هغوئ په خپله فېصله کولې .
بيا مُوسىٰ يترو رُخصت کړو اؤ يترو خپل وطن ته واپس لاړو .
بنى اِسرائيل د رفيديم نه روان شول اؤ چې کله دوئ د مِصر نه راوتلى وُو ، د هغې نه پس د دريمې مياشتې په اوله ورځ د سينا بيابان ته راغلل . دوئ هلته د سينا غرۀ په لمن کښې خېمې ولګولې ،
اؤ مُوسىٰ خُدائ پاک له غرۀ ته وروختلو . مالِک خُدائ د غرۀ نه هغۀ ته آواز وکړو اؤ ورته يې ووئيل چې بنى اِسرائيلو يعنې د يعقُوب اولاد ته داسې ووايه !
” تاسو په خپله هغه څۀ وليدل چې ما د مِصريانو سره وکړل اؤ تاسو مې داسې بوتللئ لکه چې باز خپل بچى په وزرو کښې وړى اؤ دلته مې خپل ځان له راوستلئ .
اوس ، کۀ تاسو زما فرمانبردارى وکړئ اؤ زما په تړون باندې ټينګ ودرېږئ ، نو بيا به تاسو په ټولو خلقو کښې زما خپل خاص خلق يئ ، هسې خو ټوله زمکه زما ده .
تاسو به زما د پاره مُقدسه ډله يئ اؤ د اِمامانو په توګه به زما خِدمت کوئ . مُوسىٰ ! تۀ به دا خبره بنى اِسرائيلو ته ورسوې . “
نو مُوسىٰ کُوز شو اؤ د قوم مشران يې راغونډ کړل اؤ کُوم حُکم چې مالِک خُدائ هغۀ ته کړے وو هغه ټولې خبرې يې هغوئ ته بيان کړې .
نو ټولو خلقو په يوه خُله جواب ورکړو ، ” مالِک خُدائ چې څۀ هم وئيلى دى مُونږ به هم هغه شان کوُو . “ بيا مُوسىٰ واپس د هغوئ جواب مالِک خُدائ ته ورسولو ،
مالِک خُدائ مُوسىٰ ته ووئيل ، ” زۀ به په تکه توره وريځ کښې تا له راشم ، چې کُومې خبرې زۀ ستا سره کوم نو خلق به زما خبرې واورى نو داسې به هغوئ د همېشه د پاره په تا يقين کوى . “ چې خلقو کُوم جواب ورکړے وو نو مُوسىٰ هغه مالِک خُدائ ته ووئيلو ،
اؤ مالِک خُدائ مُوسىٰ ته ووئيل ، ” خلقو له ورشه اؤ هغوئ ته ووايه چې هغوئ دې نن اؤ سبا خپل ځانُونه د عِبادت د پاره پاک کړى . هغوئ دې خامخا خپلې جامې ووينځى .
اؤ په دريمه ورځ دې تيار اوسېږى . په هغه ورځ به زۀ د ټولو خلقو په موجودګۍ کښې د سينا غرۀ ته راکُوز شم .
د غرۀ نه ګېر ‌ چاپېره حدُونه مُقرر کړه چې خلق به ترې نه نۀ رااوړى اؤ هغوئ ته ووايه چې نۀ غرۀ ته راوخېژى اؤ نۀ يې لمنې ته ورنزدې شى . خو کۀ څوک غرۀ ته ورشى ، نو هغه به خامخا ووژلے شى ،
هيڅ څوک به هم نۀ ورځى ، خو کۀ څوک ورشى نو هغه به سنګسارولے شى يا به په غشو ويشتلے شى . هغه کۀ اِنسان وى يا حېوان وى خامخا به وژلے شى . خو چې کله بيګل په اُوږد آواز وغږولے شى ، نو بيا به خلق غرۀ ته راوخېژى . “
بيا مُوسىٰ د غرۀ نه راکُوز شو اؤ خلقو ته يې ووئيل چې د عِبادت د پاره خپل ځانُونه پاک کړئ . نو هغوئ خپلې جامې ووينځلې ،
اؤ مُوسىٰ هغوئ ته ووئيل ، ” د دريمې ورځې د پاره ځانُونه تيار کړئ اؤ په دې دوران کښې د ښځو سره مۀ څملئ . “
د دريمې ورځې په سحر تندرُونه اؤ برېښناګانې شوې ، په غرۀ باندې تکه توره وريځ راښکاره شوه اؤ د بيګل اُوچت آواز واؤرېدلے شو . اؤ د خېمو په ځائ کښې چې څومره خلق وُو هغوئ ټول د يرې نه په لړزان شول .
مُوسىٰ هغه خلق د خېمو د ځائ نه د خُدائ پاک حضُور ته بوتلل اؤ هغوئ د غرۀ په لمن کښې ودرېدل .
د سينا ټول غر د وريځ په شان په لُوګى کښې پټ وو ، ځکه چې مالِک خُدائ په دې باندې په اور کښې راکُوز شوے وو . دا لُوګے د بټۍ د لُوګى په شان بره ختلو اؤ ټول غر سخت ولړزېدلو .
د بيګل آواز نور هم اُوږدېدلو اؤ زياتېدلو . مُوسىٰ خبرې کولې اؤ خُدائ پاک هغۀ له د تندر د آواز په شان جواب ورکولو .
مالِک خُدائ د سينا د غرۀ سر ته راکُوز شو اؤ مُوسىٰ يې د غرۀ سر ته راوغوښتلو . نو مُوسىٰ وروختلو
اؤ مالِک خُدائ مُوسىٰ ته ووئيل ، ” ښکته لاړ شه اؤ خلقو له خبردارے ورکړه چې زما کتلو د پاره د حدُونو نه راوا نۀ وړى ، خو کۀ چرې راوختل ، نو ډېر کسان به د هغوئ نه مړۀ شى .
کۀ اِمامان هم ما ته نزدې راځى نو هغوئ دې هم غُسل وکړى ، ګنى زۀ مالِک خُدائ به هغوئ له سزا ورکړم . “
مُوسىٰ مالِک خُدائ ته ووئيل ، ” خلق د سينا غرۀ ته نۀ شى راختلے ، ځکه چې تا مُونږ له خبردارے راکړے دے چې د دې نه ګېر ‌ چاپېره حدُونه مُقرر کړُو اؤ غر مُقدس وګڼو . “
مالِک خُدائ هغۀ ته ووئيل ، ” ښکته لاړ شه اؤ هارُون هم د ځان سره راوخېژوه . خو چې اِمامان اؤ خلق ما ته د راتلو د پاره د حدُونو نه راوا نۀ وړى ، ګنى زۀ ، مالِک خُدائ به هغوئ له سزا ورکړم . “
نو بيا مُوسىٰ خلقو له ورکُوز شو اؤ چې مالِک خُدائ څۀ وئيلى وُو هغه يې ورته ووئيل .
بيا خُدائ پاک کلام وکړو اؤ هغه ټولې خبرې دا دى :
” زۀ مالِک خُدائ ، ستاسو خُدائ پاک يم چا چې تاسو د مِصر د وطن نه راوويستلئ ، کُوم چې د غُلامۍ وطن وو .
زما نه بغېر د نورو خُدايانو عِبادت مۀ کوئ .
د خپلو ځانُونو د پاره بُتان مۀ جوړوئ ، د داسې يو څيز په شکل هم نه چې هغه پاس په آسمان کښې وى يا په زمکه وى يا کۀ هغه د زمکې لاندې په اوبو کښې وى .
يو بُت ته هم چې سجده ونۀ لګوئ اؤ نۀ يې عِبادت وکړئ ، ځکه چې زۀ مالِک خُدائ ، ستاسو خُدائ پاک يو غيرتى خُدائ يم . زۀ هغه خلقو اؤ د هغو اولادُونو له د دريم اؤ څلورم نسل پورې سزا ورکوم څوک چې زما نه کرکه کوى .
خو زۀ د هغه خلقو زرګُونو نسلُونو ته خپله نۀ بدلېدُونکې مينه ښايم څوک چې زما سره مينه لرى اؤ زما حُکمونه منى .
زما نُوم د غلطو مقصدُونو د پاره مۀ اِستعمالوئ ، ځکه چې زۀ ، مالِک خُدائ ، ستاسو خُدائ پاک به هغه چا له سزا ورکوم څوک چې زما نُوم بې ‌ فائدى اخلى .
د سبت ورځ ياده لرئ اؤ دا مُقدسه ګڼئ .
په شپږو ورځو کښې تاسو خپل کار روزګار کوئ ،
خو اوومه ورځ د آرام ورځ ده چې ما ته وقف ده . په هغه ورځ به هيڅ څوک کار روزګار نۀ کوى ، نۀ تاسو ، نۀ ستاسو بچى ، نۀ ستاسو غُلامان ، نۀ ستاسو څاروى اؤ نۀ هغه مُسافر کُوم چې ستاسو سره اوسېږى .
په شپږو ورځو کښې ما يعنې مالِک خُدائ زمکه ، آسمان ، سمندر اؤ په دې کښې چې هر څۀ هم دى جوړ کړل ، خو په اوومه ورځ ما آرام وکړو . نو دا ځکه ما مالِک خُدائ د سبت ورځې له برکت ورکړو اؤ مُقدسه مې کړه .
د خپل پلار اؤ خپلې مور عِزت کوئ ، نو تاسو به په هغه وطن کښې يو اُوږد عُمر تېر کړئ کُوم چې درکوم .
قتل مۀ کوئ .
زنا مۀ کوئ .
غلا مۀ کوئ .
د چا خِلاف د دروغو ګواهى مۀ ورکوئ .
د خپل ګاونډى د کور خواهِش مۀ کوئ ، د هغۀ د ښځې ، د هغۀ د نوکرانو ، د هغۀ د څاروو ، خرُونو اؤ د هغه يو شى خواهِش هم مۀ کوئ کُوم چې ستاسو د ګاونډى وى . “
چې کله خلقو د تندرُونو اؤ د بيګل آواز واؤرېدو اؤ برېښناګانې اؤ د غرۀ لُوګى يې وليدل ، هغوئ د يرې نه ولړزېدل اؤ لرې ودرېدل .
هغوئ مُوسىٰ ته ووئيل ، ” کۀ تۀ زمُونږ سره خبرې کوې نو مُونږ به ورته غوږ ونيسُو ، خو کۀ خُدائ پاک زمُونږ سره خبرې وکړې نو مُونږ يرېږُو چې مړۀ به شُو . “
مُوسىٰ ورته ووئيل ، ” يرېږئ مه ، خُدائ پاک خو صِرف دې له راغلے دے چې تاسو وآزمائ او خپله يره ستاسو په زړونو کښې واچوى چې تاسو ګُناه نۀ کوئ . “
خو خلق هم هغه شان لرې ولاړ وُو اؤ صِرف مُوسىٰ هغه تکې تورې تيارې له نزدې ورَغلو چرته چې خُدائ پاک وو .
بيا مالِک خُدائ مُوسىٰ ته حُکم وکړو چې بنى اِسرائيلو ته ووائى : ” تاسو وليدل چې ما مالِک خُدائ ستاسو سره د آسمان نه څنګه خبرې کړى دى .
د خپلو ځانُونو د پاره د سپينو زرو يا د سرو زرو بُتان مۀ جوړوئ چې زما په ځائ د هغوئ عِبادت وکړئ .
زما د پاره د خاورې نه يوه قُربان ‌ ګاه جوړه کړئ اؤ په دې باندې خپل ګډان ، چېلى اؤ غوَيان د پُوره سوزېدُونکې قربانو اؤ د سلامتۍ د قربانو په توګه حلالوئ . چې د خپل عِبادت د پاره کُوم ځائ زۀ درته وښايم نو هغه ځائ ته به زۀ تاسو له درځم اؤ برکت به درکوم .
کۀ تاسو زما د پاره د کاڼو نه يوه قُربان ‌ ګاه جوړوئ ، نو هغه د تراشلى شوى کاڼو نه مۀ جوړوئ ، ځکه چې کله تاسو په هغه کاڼو آوزار لګوئ ، نو هغه به ناپاکه کړئ .
زما د پاره داسې قُربان ‌ ګاه مۀ جوړوئ چې تاسو بره په پوړو ورخېژئ ، ګنى ستاسو د سَتر اندامُونه به بربنډ شى . “
” د بنى اِسرائيلو د پاره دا قانُون مُقرر کړه :
کۀ تاسو يو عبرانے غُلام واخلئ ، هغه به شپږ کاله ستاسو خِدمت کوى . اؤ په اوؤم کال به بغېر د څۀ څيز درکولو نه آزاد شى .
چې کله هغه د وادۀ نه مخکښې ستاسو غُلام شوے وى ، نو د آزادېدو په وخت به د ځان سره ښځه نۀ بوځى ، خو چې کله هغه ستاسو غُلام کېدلو اؤ وادۀ يې کړے وو ، نو هغه خپله ښځه د ځان سره بوتلے شى .
کۀ مالِک ورله وادۀ وکړى اؤ د هغۀ زامن يا لُوڼه پېدا شى ، نو هغه ښځه اؤ د هغۀ بچى به د مالِک وى اؤ هغه سړے چې آزاد کړے شى نو هغه يواځې تلے شى .
خو کۀ غُلام صفا ووائى چې زۀ د خپل مالِک سره ، خپلې ښځې اؤ خپلو بچو سره مينه لرم اؤ آزادېدل نۀ غواړم ،
نو خپل مالِک به هغه د قاضيانو ځائ ته بوځى . هلته به يې د دروازې يا چوکاټ په مخکښې ودروى اؤ په ستن دې د هغۀ په غوږ کښې سُورے وکړى . نو ټول عُمر به يې غُلام وى .
کۀ يو سړے خپله لُور د وينځې په توګه خرڅه کړى ، نو هغه به د نرانو غُلامانو په شان نۀ شى آزادولے .
کۀ هغه په يو داسې کس خرڅه کړے شى چې هغه يې د ښځه کولو اِراده لرى ، خو د هغۀ دا خوښه نۀ وى ، نو خپل پلار به دا واپس اخلى ، د هغې مالِک دا په پردو خلقو نۀ شى خرڅولے ، ځکه چې هغۀ د دې سره ټګى کړې ده .
کۀ يو سړے د خپل زوئ د پاره وينځه واخلى ، نو هغه به د هغې سره د لُور په شان سلُوک کوى .
کۀ يو سړے دويمه ښځه وکړى ، نو هغه به خامخا د خپلې وړومبۍ ښځې د مخکښې په شان د هغې د خوراک ، جامو اؤ د وادۀ د حقُونو خيال ساتى .
کۀ هغه ورسره دا درې ذِمه وارۍ نۀ پُوره کوى ، نو هغه به يې خامخا بغېر د څۀ قيمت نه آزاده کړى .
چې څوک يو کس ووهى اؤ هغه وهلے شوے کس مړ شى نو هغه وهُونکے به خامخا وژلے شى .
خو کۀ دا د خُدائ پاک نه راپېښه شوې وى اؤ هغۀ دا د قصده نۀ وى وژلے ، نو هغه به د پناه د پاره يو داسې ځائ ته وتښتى چې کُوم درته زۀ ښايم اؤ هلته به په پناه کښې وى .
خو کۀ يو کس غُصه شى اؤ د قصده بل څوک قتل کړى ، نو هغه به خامخا وژلے شى ، تر دې پورې کۀ هغه زما قُربان ‌ ګاه ته هم د پناه د پاره تښتېدلے وى .
چې څوک هم خپل پلار يا خپله مور ووهى نو هغه به خامخا وژلے شى .
کۀ څوک يو کس اغوا کړى او بيا يې خرڅ کړى يا يې د ځان سره وساتى ، نو هغه اغواکار به خامخا وژلے شى .
هر څوک چې د خپل پلار يا د خپلې مور بې عِزتى وکړى نو هغه به خامخا وژلے شى .
کۀ په جګړه کښې يو کس بل کس په کاڼى يا په سُوک ووهى اؤ مړ نۀ شى ، نو وهُونکى له دې سزا نۀ شى ورکولے . چې کُوم وهلے شوے وى اؤ د کټ نه د پاڅېدو نۀ وى ، خو وروستو بيا هغه د پاڅېدو اؤ د امسا په مدد سره د بهر ګرځېدو جوګه شى ، نو چا چې وهلے وى نو هغه به ورله د بې ‌ روزګاره پاتې کېدلو مزدُورى ورکوى اؤ تر هغه پورې به د هغۀ خيال ساتى چې پُوره روغ شوے نۀ وى .
کۀ يو کس خپله وينځه يا خپل غُلام په کوتک ووهى اؤ هغه هم په هغه ځائ مړ شى ، نو مالِک له به يې خامخا سزا ورکولے شى .
خو کۀ وهلے شوے کس يوه يا دوه ورځې ژوندے وى ، نو مالِک له به يې سزا نۀ شى ورکولے ، ځکه چې هغه يې خپل تاوان وو نو دا سزا يې بس ده .
کۀ څۀ کسان په جګړه وى اؤ يوه اُميدواره ښځه ووهى اؤ چې د هغې اولاد وغورزېږى ، خو بل ځائ يې زخمى نۀ وى ، نو چا چې هغه وهلى وى هغه به دومره جُرمانه کېږى چې څومره جُرمانه د هغې ښځې خاوند غواړى اؤ چې قاضيان ووائى چې دا جُرمانه صحيح ده .
خو کۀ هغه ښځه په خپله هم زخمى وى ، نو سزا به د ژوند په بدل کښې ژوند وى ،
د سترګې په بدل کښې سترګه ، د غاښ په بدل کښې غاښ ، د لاس په بدل کښې لاس ، د خپې په بدل کښې خپه ،
د سوزولو په بدل کښې سوزول ، د زخم په بدل کښې زخم ، د کوړو په بدل کښې کوړې وهل دى .
کۀ يو کس د خپل غُلام يا خپلې وينځې په وهلو سره سترګه وباسى ، نو د سترګې په بدل کښې به هغه غُلام يا وينځه آزادولے شى .
کۀ هغه د خپل غُلام يا وينځې غاښ مات کړى ، نو د غاښ په بدل کښې به هغه غُلام يا وينځه آزادولے شى .
کۀ يو غوَيے څوک په ښکر ووهى اؤ هغه مړ شى ، نو هغه غوَيے به خامخا سنګسارولے شى اؤ د دې غوښه به نۀ شى خوړلے ، خو د غوَيى مالِک خلاص دے .
خو کۀ دې غوَيى مخکښې هم خلق وهل اؤ مالِک له يې خبردارے ورکړے شوے وى اؤ هغۀ دا غوَيے تړلے نۀ وى ساتلے اؤ دا څوک ووهى اؤ مړ شى ، نو غوَيے به سنګسارولے شى اؤ مالِک به يې هم وژلے شى .
خو کۀ د مالِک نه د خپل ژوند بچ کولو تاوان وغوښتلے شى ، نو هغه به پُوره تاوان ورکوى .
کۀ يو غوَيے هلک يا جينۍ ووژنى ، نو هم دغه شان فېصله به پرې کېږى .
کۀ غوَيے يو غُلام يا وينځه ووژنى ، نو د غوَيى مالِک به د هغه غُلام يا وېنځې مالِک له د سپينو زرو دېرش سيکې ورکوى اؤ غوَيے به هم سنګسارولے شى .
کۀ يو کس يوه کنده کولاؤ پرېږدى يا کنده وکنى اؤ دا پټه نۀ کړى اؤ يو غوَيے يا خر ورغورزېږى ،
نو هغه کس به خامخا د دې ځناور مالِک ته تاوان ورکوى . هغه به يې مالِک ته د دې قيمت ورکړى اؤ هغه مړ ځناور به د هغۀ شى .
کۀ د يو کس غوَيے د بل چا غوَيے ووهى اؤ هغه مړ شى ، نو هغوئ دواړه دې هغه ژوندے غوَيے خرڅ کړى اؤ هغه پېسې دې په خپلو کښې تقسيم کړى ، اؤ هغه مړ ځناور دې هم په خپلو کښې تقسيم کړى .
خو کۀ دا پته لګېدلې وى چې دې غوَيى مخکښې هم وهل کول اؤ مالِک دا تړلے نۀ ساتلو ، نو هغه به د غوَيى په تاوان کښې هغه بل کس له ژوندے غوَيے ورکوى اؤ هغه مړ ځناور به د هغۀ شى .
کۀ يو کس يوه غوا يا ګډه پټه کړى اؤ حلاله يې کړى يا يې خرڅه کړى ، هغه به خامخا د يوې غوا په بدل کښې پينځۀ غواګانې ورکوى اؤ د يوې ګډې په بدل کښې به څلور ګډې ورکوى .
هغۀ چې څۀ پټ کړى وى نو خامخا به د هغې تاوان ورکوى . کۀ هغه هيڅ هم نۀ لرى ، نو هغۀ چې څۀ پټ کړى وى د هغې په تاوان کښې به هغه د غُلام په توګه خرڅولے شى . چې کُوم ځناور يې پټ کړے وى ، کۀ هغه غوا ، خر اؤ يا ګډه وى او د هغۀ سره ژوندې ومُوندلے شى نو هغه به د دې يو په دوه ورکوى . کۀ يو غل د يو کور کنډر کولو په وخت د شپې ونيولے شى اؤ د وهلو په وجه مړ شى ، چا چې هغه وژلے وى نو هغه به د دې خُون ذِمه وار نۀ وى . خو کۀ دا کار د ورځې شوے وى ، نو هغه به د دې خُون ذِمه وار وى .
کۀ يو کس خپل څاروى په يو پټى يا د انګُورو په باغ کښې څروى اؤ دا خوشے لاړ شى اؤ د بل چا په پټى کښې فصل وخورى ، نو هغه به خامخا په تاوان کښې د خپل پټى يا د انګُورو باغ نه د ټولو نه ښۀ پېداوار ورکوى .
کۀ څوک په خپل پټى کښې اور ولګوى اؤ اور د واښو په ذريعه د بل چا پټى ته ورسېږى اؤ د هغۀ ګېډۍ شوے ، رېبلےشوے ، يا داسې فصل وسوزوى چې ولاړ وى ، چا چې دا اور لګولے وى هغه به يې پُوره تاوان ورکوى .
کۀ يو کس د بل چا پېسې يا قيمتى څيزُونه د امانت په توګه د هغۀ د پاره کېږدى اؤ د هغۀ د کور نه غلا وشى اؤ هغه غل ونيولے شى نو يو په دوه به ترې نه اخستلے شى .
خو کۀ غل ونۀ نيولے شى ، نو د چا سره چې امانت پروت وو هغه به خامخا د قاضيانو په مخکښې حاضر شى اؤ هلته به قسم وکړى چې د دغه پردے مال دۀ پخپله نۀ دے پټ کړے .
د مال اؤ سامان هر قِسم لانجې ، کۀ هغه د څاروو ، خرُونو ، ګډو ، جامو ، يا د بل ورک شوى څيز په باره کښې وى ، چې دوه کسان په کښې دعوىٰ لرى هغوئ دې خپلې لانجې د قاضيانو په مخکښې پېش کوى . هغوئ چې چا ته پړ ووائى نو هغه به هغه بل ته يو په دوه ورکوى .
کۀ يو کس بل کس له خپل خر ، غوا ، ګډه يا بل څاروے امانت ورکړى اؤ هغه مړ يا زخمى شى يا په داسې وخت کښې وتښتولے شى چې هيڅ څوک يې هم ونۀ وينى ،
نو هغه کس به ورته د مالِک خُدائ په نُوم قسم کوى چې د هغه بل کس ځناور يې نۀ دے پټ کړے . کۀ هغه ځناور چا نۀ وى پټ کړے ، نو هغه مالِک دې دا قسم ومنى اؤ تاوان ورکولو ته ضرُورت نشته ،
خو کۀ ځناور چا پټ کړے وى ، نو هغه کس به خامخا مالِک ته د هغې تاوان ورکوى .
خو کۀ هغه ځنګلى ځناور وژلے وى ، نو هغه کس به د هغې پاتې حِصه د ثبُوت د پاره راوړى ، نو هغۀ له د هغه ځناور د تاوان ورکولو ضرُورت نشته کُوم چې ځنګلى ځناورو وژلے وى .
کۀ يو کس د بل کس نه يو څاروے وغواړى اؤ هغه په داسې وخت کښې زخمى يا مړ شى چې مالِک يې موجُود نۀ وى ، نو هغه به يې خامخا تاوان ورکوى .
خو کۀ دا کار په داسې وخت کښې شوے وى چې مالِک يې حاضر وى ، نو هغۀ ته د تاوان ورکولو ضرُورت نشته . کۀ ځناور يې په مزدُورۍ راوستلے وى ، نو هغه به صِرف د مزدُورۍ پېسې په تاوان کښې ورکوى .
کۀ يو سړے يوه پېغله دهوکه کړى چې هغه کوژدن شوې هم نۀ وى اؤ د هغې سره څملى ، هغه دې خامخا د هغې حق مهر ورکړى نو ښځه به يې شى .
خو کۀ پلار يې هغۀ له د ورکولو نه اِنکار وکړى ، نو هغه به خامخا د هغې پېغلې پلار له د حق مهر برابر قيمت ورکوى .
کُومه ښځه چې کوډې کوى هغه ژوندۍ مۀ پرېږدئ .
هغه کس به خامخا وژلے شى کُوم چې د ځناور سره زنا وکړى .
څوک چې د مالِک خُدائ نه بغېر بل خُدائ ته قُربانى پېش کوى هغه دې ختم کړے شى .
د يو مُسافر سره بد سلُوک يا زياتے مۀ کوئ ، هغه راياد کړئ چې تاسو په خپله د مِصر په وطن کښې مُسافر وئ .
د کونډې يا يتيم سره بد سلُوک مۀ کوئ .
کۀ تاسو د هغوئ سره بد سلُوک وکړو اؤ چې کله هغوئ ما مالِک خُدائ ته د مدد د پاره فرياد وکړى نو زۀ به د هغوئ فرياد اورم ،
اؤ زۀ به په قهر شم اؤ تاسو به په جنګ ووژنم . ستاسو ښځې به کونډې شى اؤ ستاسو بچى به يتيمان شى .
کۀ تاسو زما د خلقو نه يو کس له قرض ورکړئ چې هغه غريب وى ، د هغۀ سره د يو قرض ورکوُونکى په شان عمل مۀ کوئ اؤ سُود ترې نه مۀ غواړئ .
کۀ تاسو د قرض په ضمانت کښې د چا نه چُوغه واخلئ ، دا به تاسو د نمرپرېواتو نه مخکښې هغۀ له واپس ورکوئ ،
ځکه چې د هغۀ سره د ځان پټولو د پاره دا يکى يوه چُوغه وه ، د دې نه بغېر هغه په څۀ کښې اُودۀ شى ؟ چې کله هغه ما ته سوال زارى وکړى ، زۀ به د هغۀ فرياد اورم ځکه چې زۀ رحيم يم .
د خُدائ پاک په حق کښې بدې ردې مۀ وايئ اؤ د خپل قوم مشرانو ته ښېرې مۀ کوئ .
خپله غله ، د انګُورو شراب اؤ خپل د زيتُونو تېل ما ته ښۀ په وخت پېش کوئ . تاسو خپل مشرى زامن ما له راکړئ .
تاسو د خپلو څاروو اؤ د خپلو ګډو وړومبى پېدا شوى بچى ما ته وقف کړئ . هر يو وړومبے پېدا شوے نر بچے به اووۀ ورځې د خپلې مور سره ايسارېږى اؤ په اتمه ورځ به هغه ما ته پېش کوئ .
تاسو به زما مُقدس خلق يئ ، نو د داسې ځناور غوښه مۀ خورئ چې هغه ځنګلى ځناور وژلے وى ، هغه سپو ته اچوئ . “
” د دروغو خبر مۀ خوروئ اؤ د دروغو ګواهۍ په ذريعه د يو مُجرم کس مدد مۀ کوئ .
د ډېرو خلقو په بد عمل کښې يا د قانُون ماتولو په ګواهۍ کښې ملګرتيا مۀ کوئ اؤ بې اِنصافى مۀ کوئ .
په يوه مُقدمه کښې د يو غريب سړى ناجائزه طرفدارى مۀ کوئ .
کۀ تاسو د خپل دُښمن غوا يا خر ووينئ چې لار يې غلطه کړې وى ، نو هغۀ له يې خامخا واپس ورولئ .
کۀ د هغۀ خر ووينئ چې د بار لاندې پرېوتلے وى ، نو د خر په پاڅولو کښې د هغۀ مدد وکړئ ، اؤ ځان پرې مۀ ناغرضه کوئ .
چې کله يو غريب سړے په عدالت کښې حاضر شى نو د هغۀ سره بې اِنصافى مۀ کوئ .
د دروغو الزام مۀ لګوئ اؤ يو صادق اؤ بې ‌ ګُناه سړے مۀ وژنئ ، ځکه چې څوک داسې بد عمل وکړى نو زۀ به هغه نۀ پرې ږدم .
رشوت مۀ اخلئ ، ځکه چې رشوت بينا خلق ړندوى اؤ حق نۀ ګورى اؤ رشوت د صادقانو په خبرو کښې هم چالاکى پيدا کوى .
د يو مُسافر سره بد سلُوک مۀ کوئ ، تاسو ته پته ده چې د يو مُسافر په زړۀ څۀ تېرېږى ، ځکه چې تاسو هم د مِصر په وطن کښې مُسافر وئ .
شپږ کاله خپله زمکه کَرئ اؤ فصل ترې نه رېبئ .
خو په اوؤم کال يې شاړه پرېږدئ اؤ چې څۀ په کښې شوى وى هغه ترې نه مۀ رېبئ ، چې څۀ په کښې پاتې وى نو هغه به غريبانان خلق اؤ ځنګلى ځناور وخورى . د انګُورو اؤ زيتُونو د باغُونو سره هم دغه شان وکړئ .
په هفته کښې شپږ ورځې کار کوئ ، خو په اوومه ورځ کار مۀ کوئ ، د دې د پاره چې ستاسو غُلامان اؤ هغه مُسافر چې ستاسو د پاره کار کوى اؤ داسې ستاسو څاروى به هم آرام وکړى .
چې ما مالِک خُدائ تاسو ته څۀ وئيلى دى په هغې عمل کوئ . د نورو خُدايانو په نُوم سوال مۀ کوئ ، اؤ نۀ چې د هغوئ نُوم د ستاسو د خُلې نه واؤرېدلے شى .
زما د درناوى د پاره په کال کښې درې ځله اختر کوئ .
چې ما څنګه حُکم درکړے دے هم هغه شان د ابيب په مياشت کښې ، تاسو د پتيرې ډوډۍ اختر کوئ ، دا هغه مياشت ده چې تاسو په کښې د مِصر نه راووتلئ . د دې اختر په اووۀ ورځو کښې تاسو پتيره ډوډۍ خورئ . اؤ هيڅ څوک به هم زما په حضُور کښې خالى لاسُونه نۀ حاضرېږى .
چې کله تاسو خپل فصلُونه رېبل شروع کوئ ، نو د لَو کولو اختر کوئ په خپلو پټو کښې چې تاسو کُوم تُخم کَرلے وى نو د هغه فصل وړومبے پېداوار پېش کوئ اؤ چې کله تاسو خپل فصل د پټو نه راټول کړئ نو په خزان کښې د فصل راټولولو اختر کوئ .
هر کال په دې درېو اخترُونو کښې دې خامخا ستاسو ټول نران مالِک خُدائ ستاسو د خُدائ پاک عِبادت له راځى .
چې کله تاسو يو ځناور قُربانى کوئ اؤ د هغۀ وينه ما ته پېش کوئ نو خمبيره ډوډۍ ورسره مۀ پېش کوئ . په دې اخترُونو کښې چې کُوم ځناور ما ته قُربانى شى د هغوئ وازګه دې د سحر پورې نۀ شى پرېښودلے .
هر کال د مالِک خُدائ ستاسو خُدائ پاک ، کور ته د خپلې زمکې نه رېبلے شوې وړومبۍ غله راوړئ . د چېلۍ بچے د خپلې مور په پيو کښې مۀ پخوئ .
ګورئ ! زۀ به ستاسو نه وړاندې يوه فرِښته درولېږم چې په لار کښې ستاسو حِفاظت کوى اؤ هغه ځائ ته مو راولى کُوم چې ما تيار کړے دے .
هغې ته پام کوئ اؤ د هغې خبرې ته غوږ نيسئ . د هغې خِلاف بغاوت مۀ کوئ ، ځکه چې هغې له مې پُوره اِختيار ورکړے دے اؤ هغه به ستاسو بغاوت معاف نۀ کړى .
خو کۀ تاسو په رښتيا سره د هغې خبره ومنئ اؤ هغه هر څۀ وکړئ چې ما حُکم درکړے دے ، نو زۀ به ستاسو د دُښمنانو سخت دُښمن يم .
زما فرِښته به ستاسو په وړاندې روانه وى اؤ تاسو به د اموريانو ، حِتيانو ، فرزيانو ، کنعانيانو ، حِويانو اؤ د يبوسيانو وطن ته بوځى اؤ زۀ به هغوئ تباه کړم .
د هغوئ خُدايانو ته سجده مۀ لګوئ اؤ مۀ يې عِبادت کوئ اؤ د هغوئ طريقې مۀ خپلوئ اؤ د هغوئ بُتان مات کړئ اؤ د هغوئ د کاڼو مُقدسې ستنې وغورزوئ .
کۀ تاسو زما ، مالِک خُدائ د ستاسو خُدائ پاک عِبادت کوئ ، نو زۀ به ستاسو په خوراک اؤ اوبو کښې برکت واچوم اؤ د ټولو بيماريانو نه به مو بچ وساتم .
ستاسو په وطن کښې به د يوې ښځې هم بچى نۀ ضائع کېږى اؤ يوه ښځه به هم شنډه نۀ وى . زۀ به تاسو له اُوږد عُمر درکړم .
زۀ به په هغه خلقو خپله يره ورولېږم چې کُوم ستاسو مُخالفت کوى ، زۀ به هغه خلق په وارخطايۍ آخته کړم د کُومو خلقو سره چې تاسو جګړه کوئ اؤ زۀ به ستاسو ټول دُښمنان ستاسو نه وزغلوم .
زۀ به ستاسو په دُښمنانو وارخطائى ورولېږم ، چې تاسو مخ په وړاندې ځئ نو زۀ به حِويان ، کنعانيان اؤ حِتيان ستاسو د مخې نۀ لرې کړم .
زۀ به هغوئ په يو کال کښې نۀ وباسم ، کۀ ما داسې وکړل ، نو زمکه به وېجاړه شى اؤ هلته به ډېر زيات ځنګلى ځناور وى .
خو زۀ به هغوئ رو رو وباسم ، تر دې پورې چې تاسو زيات شئ اؤ هغه زمکه ستاسو خپله شى .
زۀ به ستاسو د زمکې سرحدُونه د سُور درياب نه واخله د مديتران درياب پورې اؤ د بيابان نه د فرات درياب پورې خوارۀ کړم . زۀ به د هغې زمکې اوسېدُونکى ستاسو په لاس کښې درکړم اؤ چې تاسو مخ په وړاندې ځئ نو هغوئ به وشړئ .
د هغوئ يا د هغوئ د خُدايانو سره تړون مۀ کوئ .
هغوئ خپل وطن کښې اوسېدو ته مۀ پرېږدئ ، کۀ تاسو پرېښودل نو هغوئ به تاسو دهوکه کړى اؤ زما خِلاف ګُناه کولو ته به مو جوړ کړى . کۀ تاسو د هغوئ د خُدايانو عِبادت وکړئ نو دا به ستاسو د پاره يو دام جوړ شى . “
مالِک خُدائ مُوسىٰ ته ووئيل ، ” ما له غرۀ ته ، تۀ اؤ هارُون ، ندب ، ابيهُو اؤ د اِسرائيليانو اؤيا مشران راوخېژئ ، اؤ چې لږه فاصله پاتې وى نو تاسو ما ته سجده وکړئ .
صِرف تۀ ما له راشه اؤ هغه نور به ما له نزدې نۀ راځى . نور کسان به ستا سره غرۀ ته نۀ راخېژى . “
مُوسىٰ راغلو اؤ خلقو ته يې د مالِک خُدائ ټولې خبرې اؤ ټول اصُول بيان کړل اؤ ټولو خلقو په يو آواز جواب ورکړو ، ” څنګه چې مالِک خُدائ وئيلى دى نو مُونږ به هم هغه شان کوُو . “
مُوسىٰ د مالِک خُدائ هغه ټولې خبرې وليکلې . بل سحر وختى د غرۀ په لمن کښې هغۀ يوه قُربان ‌ ګاه جوړه کړه اؤ د اِسرائيليانو د دولسو قبيلو په مُطابق يې د هرې يوې د پاره دولس تيږې ودرولې .
بيا هغۀ د بنى اِسرائيلو څۀ ځلمى مُقرر کړل اؤ هغوئ مالِک خُدائ ته سوزېدُونکې قُربانۍ اؤ څۀ څاروى د سلامتۍ قُربانۍ په توګه پېش کړل .
مُوسىٰ د ځناورو هغه نيمه وينه واخستله اؤ په ښانکُونو کښې يې واچوله ، اؤ هغه نوره نيمه يې په قُربان ‌ ګاه وشيندله .
بيا هغۀ د تړون کِتاب راواخستلو اؤ حاضرو خلقو ته يې واورولو . هغوئ ووئيل ، ” مُونږ به د مالِک خُدائ فرمانبردارى کوُو اؤ د هغۀ په ټولو خبرو به عمل کوُو . “
بيا مُوسىٰ هغه وينه راواخستله چې په ښانکُونو کښې وه اؤ په خلقو يې وشيندله . هغۀ ووئيل ، ” ګورئ ! دا وينه د تړون د پوخوالى د پاره ده کُوم چې مالِک خُدائ ستاسو سره کړے دے چې کله هغۀ دا ټول حُکمونه درکول . “
مُوسىٰ ، هارُون ، ندب ، ابيهُو اؤ د اِسرائيليانو هغه اؤيا مشران غرۀ ته وختل .
اؤ هغه خُدائ پاک يې وليدلو چې اِسرائيليانو يې عِبادت کولو . د هغۀ د خپو لاندې لکه د آسمان په شان د ياقُوتو شين فرش وو .
د خُدائ پاک د لاس نه د بنى اِسرائيلو هغو مشرانو ته ضرر ونۀ رسېدلو ، هغوئ خُدائ پاک وليدلو اؤ بيا هغوئ خوراک څښاک وکړو .
مالِک خُدائ مُوسىٰ ته ووئيل ، ” ما له غرۀ ته راوخېژه اؤ چې کله تۀ هلته يې نو زۀ به تا له د کاڼو دوه تختې درکړم چې په هغو باندې ما ټول اصُول اؤ حُکمونه ليکلى دى چې تۀ به دا خلقو ته بيانوى . “
مُوسىٰ د خپل مدد کوُونکى يشوَع سره روان شو اؤ مُوسىٰ د خُدائ پاک غرۀ ته بره ختلو .
مُوسىٰ مشرانو ته ووئيل ، ” تاسو مُونږ ته دلته تر هغه پورې اِنتظار کوئ چې مُونږ واپس نۀ يُو راغلى . هارُون اؤ حُور به ستاسو سره وى ، اؤ کۀ د چا څۀ لانجه وى نو هغوئ له دې ورځى . “
چې مُوسىٰ بره وختلو نو وريځې غر پټ کړو .
د مالِک خُدائ سپين جلال په غرۀ باندې خور شو . بنى اِسرائيلو ته د مالِک خُدائ جلال داسې ښکارېدو لکه چې د غرۀ په سر باندې اور بل وى . شپږ ورځې وريځې غر پټ کړے وو اؤ په اوومه ورځ مالِک خُدائ د وريځې د مېنځ نه مُوسىٰ ته آواز وکړو .
چې مُوسىٰ بره غرۀ ته ورختلو نو د وريځې مېنځ ته ورننوتلو اؤ څلوېښت ورځې اؤ څلوېښت شپې په غرۀ کښې ايسار شو .
مالِک خُدائ مُوسىٰ ته ووئيل ،
” بنى اِسرائيلو ته ووايه چې ما ته يوه نذرانه پېش کړى . چې څوک د زړۀ نه ما ته څۀ نذرانه پېش کول غواړى تۀ يې ترې نه اخله .
دا هغه نذرانې دى چې کُومې به ترې نه تۀ اخلې : سرۀ زر ، سپين زر اؤ زېړ ،
مهينه لټه ، د آسمانى رنګ ، بانجانى اؤ د سُور رنګ وړۍ ، د چېلو د وړۍ کپړه ،
سره رنګ شوې د ګډو څرمن ، ښۀ څرمن ، د کيکر لرګے ،
د ډيوو د پاره تېل ، د غوړولو د تېلو د پاره مصالحې اؤ د خوشبويۍ مصالحې ،
سُليمانى کاڼى اؤ نور قيمتى کاڼى چې د مشر اِمام په مُقدس واسکټ باندې چې پېش بند ورته وائى اؤ د هغۀ د سينې جېب باندې ولګولے شى .
اؤ خلق به زما د پاره يوه مُقدسه خېمه جوړه کړى ، نو زۀ به د هغوئ په مېنځ کښې اوسېږم .
دا مُقدسه خېمه اؤ د هغې ټول سامان د هغې نقشې په مُطابق جوړ کړئ . کُومه چې زۀ درته ښايم .
هغوئ به زما د پاره د کيکر د لرګى نه يو صندُوق جوړ کړى ، چې پينځۀ ‌ څلوېښت اِنچې اُوږد وى ، اووۀ ‌ ويشت اِنچې پلن اؤ اووۀ ‌ ويشت اِنچې لوړ وى .
دننه اؤ بهر ورباندې د سُوچه سرو زرو پترے وخېژوه اؤ د دې د سر نه ګېر ‌ چاپېره د سرو زرو غاړه شان تاؤ کړه .
وړلو د پاره ورله د سرو زرو څلور ګول کَړۍ جوړې کړه اؤ دا ورله په څلورو خپو پورې ولګوه ، چې دوه کَړۍ يو خوا وى اؤ دوه بل خوا وى .
وړلو د پاره ورله د کيکر لرګى نه بازوګان جوړ کړه اؤ د سرو زرو پترى ورباندې وخېژوه
اؤ دا بازوګان د صندُوق د وړولو د پاره په کړو کښې دواړو طرفُونو ته وردننه کړه .
هغه بازوګان به په هغه کړو کښې پرېږدئ اؤ وباسئ به يې ترينه نه .
بيا د تړون په صندُوق کښې هغه د کاڼو دوه تختې کېږده کُومې چې زۀ درکوم ، په کُومو باندې چې حُکمونه ليکلى دى .
د سُوچه سرو زرو يو سر ورله جوړ کړه چرته به چې کفاره ادا کېږى ، چې پينځۀ څلوېښت اِنچې اُوږد وى اؤ اووۀ ويشت اِنچې پلن وى .
د ټکېدلو شوو سرو زرو نه دوه د وزرو والا مخلُوق ورله جوړ کړه ،
يو ورباندې په يو سر کښې اؤ بل په بل سر کښې جوړ کړه نو چې دواړه د تړون صندُوق د کفارې د سر سره يوه ټُکړه شى .
د وزرو والا مخلُوق دې د تړون صندُوق د کفارې په تخت باندې يو بل ته مخامخ وى اؤ د هغوئ خورې وزرې دې د صندُوق د کفارې تخت پټ کړى اؤ مخُونه به يې لاندې وى .
د کاڼى چې کُومې دوه تختې زۀ درکوم هغه د تړون په صندُوق کښې کېږده اؤ هغه د کفارې تخت د صندُوق د پاسه کېږده .
زۀ به ستا سره هلته مُلاقات وکړم اؤ د دې دوه وزرو والا مخلُوق په مېنځ کښې چې د کفارې صندُوق د سر د پاسه دى زۀ به تا له د بنى اِسرائيلو د پاره خپل حُکمونه درکړم .
د کيکر لرګى نه يو مېز جوړ کړه ، چې شپږ دېرش اِنچې اُوږد وى ، اتلس اِنچې پلن اؤ اووۀ ‌ ويشت اِنچې لوړ وى .
په دې د سُوچه سرو زرو پترے وخېژوه اؤ د دې نه ګېر ‌ چاپېره د سرو زرو غاړه شان تاؤ کړه .
ګېر ‌ چاپېره درې اِنچې پلنه يوه ژۍ ورله جوړه کړه اؤ ژۍ نه ګېر ‌ چاپېره د سرو زرو غاړه تاؤ کړه .
د دې وړلو د پاره د سرو زرو څلور ګول کَړۍ جوړې کړه اؤ دا په هغه څلورو ګوټُونو کښې ولګوه ، چرته چې خپې دى .
دا کَړۍ به د ژۍ سره نزدې ولګولے شى چې هغه بازوګان ونيسى چې د کُومو په ذريعه دا مېز وړلے شى .
دا بازوګان د کيکر لرګى نه جوړ کړه اؤ په دې باندې د سرو زرو پترى وخېژوه .
د سُوچه سرو زرو نه رکېبۍ اؤ لُوښى جوړ کړه اؤ دغه شان د نذرانو تويَولو د پاره منګى اؤ جامُونه هم جوړ کړه .
دا مېز به د تړون صندُوق په مخکښې کېښودلے شى اؤ ما ته پېش کړے شوې مُقدسه ډوډۍ به د همېشه د پاره په مېز پرته وى .
د سُوچه سرو زرو نه يو ډيوټ جوړ کړه . د دې بېخ اؤ د دې ډنډا د ټکېدلے شوو سرو زرو نه جوړ کړه ، د دې د ښۀ ښکارېدلو د پاره ګلُونه ، سره د غُوټو اؤ پاڼو جوړ کړه ، چې د دې سره يوه ټُکړه شى .
د ډيوټ د اړخُونو نه دې شپږ څانګې وتلې وى ، چې درې په يو طرف وى اؤ درې په بل طرف وى .
د دې شپږ واړو څانګو به درې درې د ښۀ ښکارېدو ګلُونه وى ، دا به سره د غُوټو اؤ پاڼو د بادام د ګلُونو په شان جوړ وى .
د ډيوټ د ډنډې به د ښۀ ښکارېدو څلور ګلُونه وى ، دا به سره د غُوټو اؤ د پاڼو د بادام د ګلُونو په شان وى .
د دې درې واړو څانګو د هرې يوې لاندې به يوه غُوټۍ وى .
دا غوټۍ ، څانګې اؤ دا ډيوټ به د ټکېدلے شوو سُوچه سرو زرو د يوې ټُکړې نه جوړ وى .
د ډيوټ د پاره اووۀ ډيوې جوړې کړه اؤ هغه داسې کېږده چې د ډيوټ مخامخ ځلېږى .
د هغې به ايره پاکوُونکې چمټې اؤ مجمعې د سُوچه سرو زرو وى .
پينځۀ ‌ دېرش کيلو سُوچه سرۀ زر په دې ډيوټ اؤ د دې په ټول سامان جوړولو کښې اِستعمال کړه .
ګوره چې دا د هغې نقشې په مُطابق جوړ کړې چې کُومه ما درته په غرۀ باندې ښودلې ده . “
اؤ مالِک خُدائ ووئيل ، ” د مُقدسې خېمې يعنې زما د حضُور خېمې دننه برخه د مهينې لټې د لسو پړدو نه جوړه کړه چې دا د آسمانى رنګ ، بانجانى اؤ د سُور رنګ د وړۍ نه تياره وى . په دې باندې په ګُلکارۍ کښې د وزرو والا مخلُوق جوړ کړه .
هره يوه پړده په برابر ناپ جوړه کړه چې څوارلس ګزه اُوږده وى اؤ دوه ګزه پلنه وى .
پينځۀ پړدې په يو ځائ وګنډه . اؤ هغه نورې پينځۀ پړدې هم په يو ځائ وګنډه .
په هره يوه جوړه کښې ، د پړدې په بهرنۍ غاړه د آسمانى رنګ د کپړې کَړۍ جوړې کړه .
د وړومبۍ جوړې په وړومبۍ پړده پنځوس کَړۍ اؤ پنځوس کَړۍ د دويمې جوړې په آخرى پړده جوړ کړه چې دا کَړۍ يو بل ته مخامخ وى .
پنځوس د سرو زرو کُنډې جوړې کړه اؤ هغه پړدې د يوې بلې سره مِلاؤ کړه نو ټوله مُقدسه خېمه به يوه شى .
د خېمې پټولو د پاره د چېلو د وړو نه جوړې شوې يولس پړدې واخله .
دا ټولې په يو ناپ جوړې کړه ، چې پينځلس ګزه اُوږدې اؤ دوه ګزه پلنې وى .
پينځۀ پړدې په يو ځائ وګنډه اؤ هغه نورې شپږ هم يو ځائ وګنډه . شپږمه پړده د خېمې په مخکښينۍ حِصه باندې غبرږه کړه .
د يوې جوړې د آخرى پړدې په غاړه پنځوس کَړۍ جوړې کړه اؤ د هغه بلې جوړې په غاړه هم پنځوس کَړۍ جوړې کړه .
د زېړو پنځوس کُنډې جوړې کړه اؤ هغه په کړو کښې واچوه چې هغه دوه جوړې مِلاؤ کړى نو داسې به دا د خېمې سره يو ځائ شى .
هغه زياته شوې نيمه برخه به د خېمې شا ته ځوړنده وى .
د پړدو دواړو طرفُونو ته چې په اُوږدوالى کښې کُوم نيم ګز زيات شوے دے هغه به راځوړند وى چې خېمه پټه کړى .
دوه نورې پړدې هم جوړې کړه : يوه پړده د ګډو د څرمنې نه چې سُور رنګ ورکړے شوے وى اؤ بله د ښې څرمنې نه جوړه کړه ، چې د پاس نه پرې خېمه پټه کړے شى .
خېمې له د ودرولو د پاره د کيکر د لرګى نه چوکاټُونه جوړ کړه .
چې هر يو چوکاټ پينځلس فُټه اُوږد وى اؤ اووۀ ويشت اِنچې پلن وى ،
په بېخ کښې ورله دوه يو شان تختې هم جوړې کړه چې چوکاټُونه ونښلوى . د ټولو چوکاټُونو دې دا تختې وى .
د خېمې جنُوب طرف د پاره شل چوکاټُونه جوړ کړه
اؤ څلوېښت د سپينو زرو خپې چې ورلاندې شى ، چې د هر يو چوکاټ لاندې دوه دوه وى چې هغه دوه وړاندينۍ حِصې ونيسى .
د خېمې د شمال په طرف هم شل چوکاټُونه جوړ کړه
اؤ څلوېښت د سپينو زرو خپې جوړې کړه ، چې د هر يو چوکاټ لاندې دوه دوه وى .
د خېمې شا د پاره چې د نمرپرېواتۀ په طرف دے ، شپږ چوکاټُونه جوړ کړه ،
اؤ دوه چوکاټُونه د خېمې د ګوټُونو د پاره جوړ کړه .
د ګوټُونو دا چوکاټُونه به په بېخ کښې مِلاؤ وى اؤ د لاندې نه واخله تر سره پورې به نښتې وى . دا دوه چوکاټُونه به هم دغه شان جوړولے شى چې د کُومو نه دوه ګوټُونه جوړولے شى .
نو اتۀ چوکاټُونه اؤ شپاړس د سپينو زرو خپې به وى ، چې د هر چوکاټ لاندې به دوه دوه وى .
د کيکر لرګى نه پينځلس لاړى جوړ کړه ، پينځۀ د خېمې د هغو چوکاټُونو د پاره چې په يو طرف باندې وى ،
پينځۀ د هغه چوکاټُونو د پاره چې په بل طرف باندې وى اؤ پينځۀ د هغه چوکاټُونو د پاره چې نَمرخاتۀ طرف شا ته په آخِر سر کښې وى .
د چوکاټُونو تير به د يو سر نه تر بل سره پورې پُوره رسېدلے وى .
په چوکاټُونو د سرو زرو پترى وخېژوه اؤ د سرو زرو کَړۍ ورله جوړې کړه چې لاړى ونيسى ، په لاړو به هم د سرو زرو پترى خېژولے شى .
دا خېمه د هغه نقشې په مُطابق ودروه کُومه چې ما تا ته په غرۀ ښودلې وه .
د مهينې لټې نه يوه پړده جوړه کړه چې د آسمانى رنګ ، بانجانى اؤ د سُور رنګ وړۍ نه تياره شوې وى . په دې باندې په ګُلکارۍ کښې د وزرو والا مخلُوق جوړ کړه .
دا د کيکر لرګى په څلورو ستنو باندې ، په کُنډو کښې راځوړنده کړه په کُومو ستنو چې د سرو زرو پترى خېژولے شوى وى اؤ د سپينو زرو په څلورو خپو باندې به ولاړې وى .
دا پړده د خېمې په چت کښې د کُنډو په قطار کښې ځوړنده کړه اؤ د پړدې نه شا ته د تړون صندُوق کېږده چې په هغې کښې د کاڼو دوه تختې دى . دا پړده به مُقدس ځائ د زيات مُقدس ځائ نه جُدا کوى .
د تړون صندُوق د کفارې په تخت بند کړه .
د زيات مُقدس ځائ نه بهر د خېمې ښى طرف ته مېز اؤ ګڅ طرف ته يې هغه ډيوټ کېږده .
د خېمې د ننوتلو دروازې د پاره د مهينې لټې نه يوه پړده جوړه کړه چې د آسمانى رنګ ، بانجانى اؤ د سُور رنګ وړۍ نه تياره شوې وى اؤ چې دا په ګُلکارۍ باندې ښائسته کړے شوے وى .
د دې پړدې د پاره د سرو زرو کُنډې جوړې کړه اؤ د کيکر لرګى نه پينځۀ ستنې جوړې کړه چې د سرو زرو پترى ورباندې خېژولے شوى وى ، اؤ د دې ستنو د پاره پينځۀ د زېړو خپې جوړې کړه .
د کيکر لرګى نه يوه قُربان ‌ ګاه جوړه کړه . هغه به څلور ‌ ګوټه وى ، چې اووۀ نيم فُټه اُوږده وى ، اووۀ نيم فُټه پلنه اؤ څلور نيم فُټه لوړه وى .
د دې د پاره د څلورو ګوټُونو د پاسه د ښکرو په شان څيزُونه جوړ کړه چې د قُربان ‌ ګاه سره يو ځائ شى اؤ په دې هر څۀ باندې به د زېړو پترى وخېژولے شى .
د ايرو د لرې کولو د پاره لوښى ، بېلچې ، جامُونه ، درې غاښى اؤ د ګرمې ايرې د پاره لُوښى جوړ کړه . دا ټول سامان د زېړو نه جوړ کړه .
اؤ تۀ د زېړو يوه جالۍ هم جوړه کړه اؤ د هغې په ګوټُونو باندې د وړلو د پاره څلور د زېړو کَړۍ ولګوه .
دا جالۍ د قُربان ‌ ګاه د ژۍ لاندې کېږده نو چې د قُربان ‌ ګاه مېنځ ته ورسېږى .
د وړلو د پاره د کيکر لرګى نه ورله بازوګان جوړ کړه اؤ د زېړو پترى ورباندې وخېژوه ،
نو د قُربان ‌ ګاه دواړو طرفُونو ته چې کُومې کَړۍ دى په هغې کښې بازوګان ولګوه .
قُربان ‌ ګاه د تختو نه جوړه کړه اؤ تشه يې پرېږده ، هم د هغې نقشې په مُطابق چې ما درته په غرۀ باندې ښودلې وه .
د مهينې لټې د پړدو نه زما د حضُور خېمې د پاره دربار جوړ کړه چې د جنُوب طرف يې پنځوس ګزه اُوږد وى ،
دا به د زېړو د شلو ستنو په ذريعه د زېړو په شلو خپو کښې ، د سپينو زرو کُنډو اؤ د سپينو زرو سيخُونو په مدد سره ټينګولے شى .
د دربار شمال طرف ته دې هم دغه شان وکړے شى .
په نمرپرېواتۀ طرف به د لسو ستنو اؤ لسو خپو سره پينځۀ ويشت ګزه اُوږدې پړدې وى .
نَمرخاتۀ طرف به هم دربار پينځۀ ويشت ګزه اُوږد وى ، چې هلته دروازه هم ده .
د دروازې په دواړه طرف د درې ستنو اؤ درې خپو سره اووۀ نيم ګزه پړدې به هم وى .
يواځې دروازې له دې لس ګزه اُوږده پړده وى چې د مهينې لټې نه جوړه وى چې د آسمانى رنګ ، بانجانى اؤ د سُور رنګ وړۍ نه تياره شوې وى اؤ په ګُلکارۍ باندې ښائسته کړے شوے وى . دا دې د څلورو ستنو اؤ څلورو خپو په ذريعه ټينګه کړے شى .
د دربار ګېر ‌ چاپېره ټولې ستنې به د سپينو زرو د سيخُونو سره نښلولے شى اؤ د هغې کُنډې به د سپينو زرو وى اؤ خپې به يې زېړو نه جوړولے شى .
دا دربار به پنځوس ګزه اُوږد وى اؤ پينځۀ ويشت ګزه پلن وى اؤ دوه نيم ګزه لوړ وى . د دې پړدې به د مهينې لټې نه اؤ خپې به يې د زېړو نه جوړې وى .
په خېمه کښې چې څومره سامان اِستعمالېږى اؤ د خېمې اؤ دربار د پاره ټول موږى به د زېړو نه جوړولے شى .
بنى اِسرائيلو له حُکم ورکړه چې د ډېوې د پاره د زيتُونو سُوچه تېل درله راوړى ، چې دا هره شپه بله وساتلے شى .
هارُون اؤ د هغۀ زامن دې هغه ډيوه زما د حضُور په خېمه کښې د پړدې نه بهر ولګوى چې د تړون صندُوق ته مخامخ ده . دا به هلته زما په حضُور کښې د ماښام نه واخله تر سحره پورې بلېږى . بنى اِسرائيل اؤ د هغوئ اولاد به همېشه د پاره دا حُکم منى .
خپل ورور هارُون اؤ د هغۀ زامن ، ندب ، ابيهُو ، اِلعازار اؤ اِتمر ځان له راوله . هغوئ د بنى اِسرائيلو د مېنځ نه رابېل کړه ، چې د اِمامانو په توګه زما خِدمت کوى .
د خپل ورور هارُون د پاره د اِمامانو جامې جوړې کړه ، چې هغۀ ته عِزت اؤ ښائست مِلاؤ شى .
ټول ماهِر خلق راوغواړه کُومو له چې ما مهارت ورکړے دے اؤ هغوئ ته ووايه چې د هارُون جامې جوړې کړى ، نو چې هغه د يو اِمام په توګه زما خِدمت ته وقف شى .
هغوئ ته ووايه چې يو د سينې جېب ، يو پېش بند ، يوه چُوغه ، يو قميص چې ګلکارى ورباندې شوې وى ، يو پټکے اؤ يو کمربند جوړ کړى . هغوئ به د اِمامانو دا جامې ستا ورور هارُون اؤ د هغۀ زامنو له جوړوى ، چې دوئ د اِمامانو په توګه زما خِدمت وکړى .
هغه ماهِر خلق به د آسمانى رنګ ، بانجانى اؤ سُور رنګ وړۍ ، د سرو زرو تار اؤ د مهينې لټې نه کار اخلى .
هغوئ به پېش بند د آسمانى رنګ ، بانجانى اؤ سُور رنګ وړۍ ، د سرو زرو تار اؤ د مهينې لټې نه جوړوى ، چې په ګُلکارۍ باندې ښائسته کړے شوے وى .
دواړو طرفُونو ته دې ورباندې د ولى پټۍ لګېدلې وى ، چې د دې په ذريعه تړلے شى .
يو ښۀ ګلکارى شوے کمربند چې هم د هغه سامان نه جوړ وى هغه دې د پېش بند سره ونښلولے شى نو چې ورسره يو ځائ شى .
دوه سُليمانى کاڼى واخله اؤ په هغې باندې د يعقُوب د دولسو زامنو نومُونه پاخۀ وليکه ،
د هغوئ د پېدايښت په مُطابق چې شپږ نومُونه په يو کاڼى اؤ شپږ په بل کاڼى باندې وى .
په هغه دوؤ کاڼو باندې د يعقُوب د زامنو نومُونه د يو ماهِر زرګر په ذريعه وليکه اؤ دا کاڼى په سرو زرو کښې ګېر کړه .
دا د پېش بند د ولى په پټو باندې ولګوه چې د بنى اِسرائيلو د دولسو قبيلو نُمائندګى کوى . نو داسې هارُون به د هغوئ نومُونه ګرځوى ، نو زۀ ، مالِک خُدائ به خپل خلق همېشه د پاره ياد ساتم .
د سرو زرو دوه نور څيزُونه جوړ کړه چې دا کاڼى په کښې ګېرولے شى
اؤ دوه د سُوچه سرو زرو زنځيرُونه جوړ کړه چې د تارُونو په شان تاؤ شوى وى اؤ د سرو زرو په دې څيزُونو پورې يې ونښلوه .
د مشر اِمام د پاره يو د سينې جېب جوړ کړه چې د خُدائ پاک رضا معلُومولو د پاره يې استعمالوى . دا به هم د هغه سامان نه جوړ وى د کُوم نه چې پېش بند جوړ دے اؤ هم هغه شان ګلکارى به ورباندې شوې وى .
دا به څلور ‌ ګوټه اؤ دوه غبرږه وى ، نهۀ اِنچې به اُوږد اؤ نهۀ اِنچې پلن وى .
په هغه څلور قطاره قيمتى کاڼى ولګوه ، په اول قطار کښې ياقُوت ، يو زېړ ياقُوت اؤ يو لعل ولګوه ،
په دويم قطار کښې يو زمرُد ، يو شين ياقُوت اؤ يوه هيره ولګوه ،
په دريم قطار کښې يوه فېروزه ، يو عقيق اؤ يو بانجانى ياقُوت ولګوه ،
اؤ په څلورم قطار کښې يو شين بخن ياقُوت ، يو سُليمانى کاڼے اؤ يو يشم ولګوه . دا به په سرو زرو کښې ګېر شوى وى .
په دې دولسو کاڼو په هر يو کاڼى باندې دې د يعقُوب د يو زوئ نُوم ليکلے وى ، چې د بنى اِسرائيلو د دولسو قبيلو نُمائندګى وشى .
د سينې جېب د پاره د سُوچه سرو زرو زنځيرُونه جوړ کړه ، چې د تارُونو په شان تاؤ شوى وى .
د سرو زرو دوه کَړۍ جوړې کړه اؤ د سينې جېب په برنو ګوټُونو پورې يې ونښلوه ،
اؤ د سرو زرو هغه دوه زنځيرُونه په هغه کړو پورې وتړه .
د زنځيرُونو دوه سرُونه په هغه دوه څيزُونو پورې وتړه چې په هغه کښې کاڼى ګېر کړے شوى دى اؤ دا د پېش بند د ولى په پټو باندې مخکښې طرف ته ونښلوه .
بيا دوه د سرو زرو کَړۍ جوړې کړه اؤ دا د سينې جېب لاندې ګوټُونو دننه غاړې ته د پېش بند څنګ پورې ونښلوه .
دوه د سرو زرو نورې کَړۍ هم جوړې کړه اؤ دا په لاندينۍ حِصه پورې د پېش بند د ولى دوه پټو په مخکښې ونښلوه چې ګنډ ته نزدې وى اؤ په ګُلکارۍ ښائسته کړے شوى کمربند د پاسه وى .
د سينې د جېب کَړۍ د پېش بند کړو پورې د آسمانى رنګ مزى سره وتړه ، نو چې د سينې جېب په کمر ‌ بند باندې پروت وى اؤ ترې نه لرې نۀ شى .
نو چې کله هارُون مُقدس ځائ ته ورننوځى ، هغه به د سينې جېب د ځان سره وړى چې په کُوم باندې د بنى اِسرائيلو د دولسو قبيلو نومُونه ليکلے شوى دى ، نو زۀ مالِک خُدائ به خپل خلق همېشه د پاره ياد ساتم .
د اُوريم اؤ تميم کاڼى د سينې په جېب کښې کېږده ، چې کله هارُون زما پاک حضُور ته راځى نو هغه به د ځان سره دا راوړى . په داسې وختُونو کښې به هغه خامخا د سينې جېب اغوندى ، چې د بنى اِسرائيلو د پاره د مالِک خُدائ رضا معلُوموى .
چې کُومه چُوغه د پېش بند لاندې اغوستلے کېږى هغه به ټوله د آسمانى رنګ د وړۍ نه جوړولے شى .
په هغې کښې به د سر د پاره يو سُورے وى ، چې غاړه يې مضبُوطه ګنډلے شوى وى چې ونۀ شلېږى .
د دې په لاندې پېنڅه باندې د آسمانى رنګ ، بانجانى اؤ د سُور رنګ تار انار جوړ کړه اؤ د هر انار په مېنځ کښې دې د سرو زرو ټلۍ وى .
چې کله هارُون د اِمام په توګه خِدمت کوى نو هغه به دا چُوغه اغوندى . چې کله هغه زما په حضُور کښې مُقدس ځائ ته ننوځى يا ترې نه وځى ، نو د ټلو آواز به اؤرېدلے شى اؤ هغه به نۀ مړ کېږى .
د سُوچه سرو زرو نه يوه نښه جوړه کړه اؤ په هغې باندې وليکه : ” مالِک خُدائ ته وقف شوے “ .
دا د يو آسمانى رنګ مزى سره د پټکى مخې ته وتړه .
هارُون به دا په خپل تندى باندې وتړى ، نو زۀ مالِک خُدائ به هغه نذرانې قبلوم چې بنى اِسرائيل يې ما ته وقف کوى ، کۀ خلق د دې په پېش کولو کښې څۀ غلطى هم کوى .
د هارُون د پاره د مهينې لټې نه يو قميص جوړ کړه اؤ د مهينې لټې نه ورله پټکې جوړ کړه اؤ يو کمربند هم جوړ کړه چې ګلکارى ورباندې شوې وى .
د هارُون د زامنو د پاره قميصُونه ، کمربند اؤ ټوپۍ جوړې کړه ، چې هغوئ ته عِزت اؤ ښائست مِلاؤ شى .
دا جامې خپل ورور هارُون اؤ د هغۀ زامنو ته ورواغونده . بيا هغوئ مُقرر کړه اؤ هغوئ ما ته وقف کولو د پاره د زيتُونو په تېلو غوړ کړه ، نو داسې به هغوئ د اِمامانو په توګه زما خِدمت وکړى .
هغوئ له د لټې نه جانګى جوړ کړه ، چې د ملا نه د سپينو پورې رسېږى ، نو چې د هغوئ د سَتر ځايُونه بربنډ نۀ شى .
هارُون اؤ د هغۀ زامن به خامخا همېشه د پاره دا اغوندى چې کله هغوئ زما په حضُور کښې خېمې ته ننوځى يا چې په مُقدس ځائ کښې د اِمامانو په توګه خِدمت کوى اؤ قُربان ‌ ګاه ته ورنزدې کېږى ، ګنى د سَتر ځايُونو بربنډولو په وجه به ګُناهګار شى اؤ وبه وژلے شى . د هارُون اؤ د هغۀ د اولاد د پاره به دا حُکم د همېشه د پاره وى .
هارُون اؤ د هغۀ زامن د اِمامانو په توګه زما په خِدمت کښې وقف کولو د پاره داسې وکړه چې يو څخے اؤ دوه ګډان راونيسه چې هيڅ عېب په کښې نۀ وى .
د غنمو د ټولو نه ښۀ اوړۀ واخله ، خو چې خمبيره په کښې نۀ وى اؤ درې قِسمه ډوډۍ ترې نه پخې کړه چې د څۀ سره د زيتُونو تېل ګډ وى ، څۀ سپورې وى اؤ څۀ په تېلو غوړې وى .
دا په شکور کښې کېږده اؤ چې کله هغه څخے اؤ هغه دوه ګډان ما ته قُربانى کړې نو دا هم ورسره راوړه .
هارُون اؤ د هغۀ زامن زما د حضُور خېمې دروازې ته راوله اؤ هغوئ له غُسل وکړه .
بيا هارُون ته د اِمامانو دا لِباس ورواغونده : قميص اؤ چُوغه چې کُومه د پېش بند لاندې اغوستلے کېږى ، پېش بند اؤ د سينې جېب د ښۀ ګلکارى شوى کمربند سره وتړه .
هغۀ ته پټکے ورپه سر کړه اؤ په دې باندې د سرو زرو پټۍ وتړه چې هغه نښه ورباندې لګېدلې وى .
بيا د زيتُونو تېل واخله اؤ د مُقررولو د نښې په طور د هغۀ سر غوړ کړه .
د هغۀ زامن راوله اؤ قميصُونه ورواغونده ،
هغوئ ته دا کمربند وتړه اؤ ټوپۍ ورپه سر کړه . نو تۀ به هارُون اؤ د هغۀ زامن مُقرر کړې . هغوئ اؤ د هغوئ اولاد به د اِمامانو په توګه همېشه د پاره زما خِدمت کوى .
هغه څخے زما د حضُور خېمې مخې ته راوله اؤ هارُون اؤ د هغۀ زامنو ته ووايه چې خپل لاسُونه د هغې په سر کېږدى .
څخے د خېمې په دروازه کښې زما په حضُور کښې حلال کړه .
د خپلې ګوتې سره د څخى څۀ وينه واخله اؤ د قُربان ‌ ګاه د څلورو ښکرو په شان څيزُونو پورې يې وسُولوه . بيا هغه پاتې وينه د قُربان ‌ ګاه په بېخ کښې توئ کړه .
بيا ، هغه ټوله وازګه واخله کُومه چې په کولمو پرته وى ، د اينې ښۀ حِصه اؤ دواړه ګردې سره د هغه وازګې چې ورباندې پرته وى اؤ د يوې نذرانې په توګه يې په قُربان ‌ ګاه باندې ما ته وسوزوه .
خو د څخى غوښه ، څرمن اؤ د هغۀ سُوټې د خېمو نه بهر وسوزوه . دا د اِمامانو د ګُناه معاف کېدلو د پاره يوه نذرانه ده .
د هغه ګډانو نه يو ګډ راونيسه اؤ هارُون اؤ د هغۀ زامنو ته ووايه چې خپل لاسُونه د هغۀ په سر باندې کېږدى .
هغه حلال کړه اؤ وينه يې واخله اؤ د قُربان ‌ ګاه څلورو واړو طرفُونو ته يې وشينده .
ګډ ټوټې ټوټې کړه ، د هغۀ کولمې اؤ وروستو خپې ووينځه اؤ دا د ګډ سر اؤ د نورو ټوټو سره کېږده .
ټول ګډ په قُربان ‌ ګاه باندې وسوزوه ، دا مالِک خُدائ ته په اور سوزېدُونکې نذرانه ده . د دې خوشبوئى په هغۀ ښۀ لګې .
هغه بل ګډ هارُون اؤ د هغۀ زامنو له راوله اؤ هغوئ دې خپل لاسُونه د هغې په سر کېږدى .
ګډ حلال کړه اؤ څۀ وينه يې واخله اؤ دا د هارُون اؤ د هغۀ د زامنو د ښى غوږُونو په نرمو ځايُونو پورې ، د هغوئ د ښى لاسُونو په غټو ګوتو پورې اؤ د هغوئ د ښۍ خپو په غټو ګوتو پورې ولګوه . بيا هغه پاتې وينه د قُربان ‌ ګاه څلورو واړو طرفُونو ته وشينده .
څۀ وينه واخله چې کُومه په قُربان ‌ ګاه باندې پرته وى اؤ څۀ د غوړولو تېل واخله اؤ دا د هارُون اؤ د هغۀ په جامو اؤ د هغۀ زامنو اؤ د هغوئ په جامو باندې وشينده . نو هغه ، د هغۀ زامن اؤ د هغوئ جامې به ما ته وقف شى .
د ګډ وازګه ، لم ، هغه وازګه چې په کولمو پرته وى ، د اينې ښۀ حِصه ، دواړه ګردې سره د هغه وازګې چې ورباندې وى اؤ ښے پتُون دا ټول پرې کړه .
د ډوډۍ هغه شکور چې کُوم ما ته پېش کړے شوے دے ، د هر يو قِسمه ډوډۍ نه يوه يوه ډوډۍ راواخله .
دا ټول د هارُون اؤ د هغۀ د زامنو په لاسُونو کښې کېږده اؤ هغوئ ته ووايه چې دا ټول د دې ښکاره کولو د پاره اُوچت کړى چې دا مالِک خُدائ ته د خاص نذرانې په توګه وقف کوى .
بيا دا د هغوئ د لاسُونو نه واخله اؤ دا په قُربان ‌ ګاه باندې د سوزېدُونکې نذرانې سره وسوزوه . د دې بُوئ هم په مالِک خُدائ باندې ښۀ لګې .
تۀ به د دويم ګډ پوښتۍ وخورې ، خو تۀ به وړومبے دا اُوچتې کړې چې ښکاره کړې چې دا غوښه ما ته وقف کېږى .
کله چې اِمامان مُقررولے شى هغه د ګډ پوښتۍ اؤ پتُون کُوم چې د مُقررولو د پاره اِستعمالېږى هغه به اُوچت کړے شى اؤ د هارُون اؤ د هغۀ د زامنو د پاره به بېل کړے شى .
دا زما نۀ بدلېدُونکے قانُون دے چې کله بنى اِسرائيل د سلامتۍ قُربانۍ پېش کوى ، د ځناور پوښتۍ اؤ پتُون به د اِمامانو وى . دا زما د خلقو د طرف نه مالِک خُدائ ته نذرانه ده .
د هارُون د اِمامت لِباس د هغۀ د مرګ نه پس به د هغۀ زامنو ته ملاوېږى ، ځکه چې کله هغوئ مُقررولے شى نو هغوئ به دا اغوندى .
د هارُون کُوم زوئ چې د هغه په ځائ اِمام شى اؤ چې هغه زما د حضُور خېمې ته د خِدمت د پاره ننوځى نو هغه به دا لِباس اووۀ ورځې اغوندى .
د ګډ هغه غوښه واخله کُومه چې د هارُون اؤ د هغۀ د زامنو په مُقررولو کښې اِستعمال شوې وى اؤ په يو پاک ځائ کښې يې اويشوه .
هارُون اؤ د هغۀ زامن به هغه غوښه زما د حضُور خېمې په دروازه کښې د هغه ډوډۍ سره خورى کُومه چې په شکور کښې پاتې وى .
د مُقرر کېدلو په وخت کښې چې د کفارې د رسم ادا کولو د پاره څۀ اِستعمال شوى وُو هغوئ به هغه خورى . صِرف اِمامان به دا خوراک خورى ځکه چې دا خوراک مُقدس دے .
کۀ څۀ غوښه يا څۀ ډوډۍ تر سحره پورې پاتې شى ، نو هغه به سوزولے شى ، هغه به نۀ شى خوړلے ، ځکه چې مُقدسه ده .
د هارُون اؤ د هغۀ د زامنو د مُقرر کېدلو رسمُونه دې اووۀ ورځې کولے شى هم هغه شان چې څنګه ما حُکم درکړے دے .
هره ورځ خامخا يو څخے د نذرانې په توګه قُربانى کوئ ، نو چې د ګُناه کفاره ادا کېږى . دا به قُربان ‌ ګاه پاکه کړى . د مُقدس کولو د پاره يې د زيتُونو په تېلو غوړه کړئ .
هره ورځ تر اووۀ ورځو پورې تۀ کفاره ادا کوه . نو قُربان ‌ ګاه به بېخى مُقدسه شى اؤ هر څوک يا هر څيز چې د هغې سره ولګې نو هغه به هم مُقدس شى .
په راتلُونکى ټولو وختُونو کښې هره ورځ ، د دوه يو کالن ګډُورو قُربانى ما ته په قُربان ‌ ګاه باندې پېش کوه .
يو ګډُورے د سحر په وخت کښې د قُربانۍ په توګه پېش کوه اؤ بل په ماښام کښې .
د وړومبى ګډُورى سره يو کيلو د غنمو ښۀ اوړۀ پېش کړه چې د زيتُونو يو ليټر سُوچه تېل ورسره ګډ وى . اؤ يو ليټر د انګُورو شراب د نذرانې په توګه پېش کړه .
دويم ګډُورے په ماښام کښې قُربانى کړه اؤ د سحر په شان هم هغه هومره اوړو سره ، د زيتُونو تېلو اؤ د انګُورو شرابو سره يې پېش کړه . دا مالِک خُدائ ته په اور سوزېدُونکې نذرانه ده اؤ د دې بُوئ په هغۀ ښۀ لګې .
په راتلُونکى ټولو وختُونو کښې ، دا سوزېدُونکې نذرانه زما د حضُور خېمې د دروازې په خُله کښې به پېش کولے شى . چې هلته به تاسو د مالِک خُدائ سره مُلاقات وکړئ اؤ تا سره به خبرې وکړى .
هلته به بنى اِسرائيل زما سره مُلاقات وکړى اؤ زما د حضُور سپين جلال به هغه ځائ مُقدس کړى .
زۀ به خېمه اؤ قُربان ‌ ګاه مُقدس کړم اؤ زۀ به هارُون اؤ د هغۀ زامن رابېل کړم چې د اِمامانو په توګه زما خِدمت وکړى .
زۀ به د بنى اِسرائيلو په مېنځ کښې اوسېږم اؤ زۀ به د هغوئ خُدائ پاک يم .
هغوئ ته به پته ولګې چې زۀ مالِک خُدائ د هغوئ خُدائ پاک يم چا چې هغوئ د مِصر د وطن نه راوويستل چې زۀ د هغوئ په مېنځ کښې اوسېږم . زۀ مالِک خُدائ د هغوئ خُدائ پاک يم .
د خوشبويۍ سوزولو د پاره ، د کيکر د لرګى نه يوه قُربان ‌ ګاه جوړه کړه .
دا به څلور ‌ ګوټه وى ، چې اتلس اِنچې اُوږده ، اتلس اِنچې پلنه اؤ يو ګز اُوچته وى . د ښکرو په شان څلور ګوټُونه ورله جوړ کړه چې ورسره يو ځائ شى .
د هغې په چت ، څلورو واړو طرفُونو اؤ د هغې د ښکرو په شان څيزُونو باندې د سُوچه سرو زرو پترى وخېژوه اؤ ګېر ‌ چاپېره ترې نه د سرو زرو غاړه شان تاؤ کړه .
د وړلو د پاره دوه د سرو زرو ګول کَړۍ ورله جوړې کړه اؤ لاندې يې دواړو طرفُونو ته د غاړې سره وتړه چې هغه بازوګان ونيسى چې د کُومو په ذريعه دا وړلے شى .
بازوګان د کيکر د لرګى نه جوړ کړه اؤ په دې باندې د سرو زرو پترى وخېژوه .
دا قُربان ‌ ګاه د هغې پړدې نه بهر کېږده کُومه چې د تړون د صندُوق مخې ته ځوړنده ده . دا هغه ځائ دے چې چرته به زۀ ستا سره مُلاقات وکړم .
هر سحر وختى چې هارُون کله د ډيوو تيارولو له راځى ، هغه به په دې باندې خوشبويۍ سوزوى .
چې کله هغه په ماښام کښې ډيوې بلوى نو هم دغه شان به کوى . دا د خوشبويۍ نذرانه به په راتلُونکى ټولو وختُونو کښې جارى ساتلے شى .
په دې قُربان ‌ ګاه باندې حرامه خوشبوئى مۀ پېش کوئ اؤ د يو ځناور نذرانه ، يا د غلې نذرانه مۀ پېش کوئ اؤ يا د څښلو څۀ نذرانه هم په دې مۀ تويَوئ .
په کال کښې يو ځل به هارُون د قُربان ‌ ګاه د کفارې رسم ادا کوى چې کله د ګُناه د پاره قربان شوى ځناور وينه د قُربان ‌ ګاه د ښکرو په شان څيزُونو باندې تويَولے شى نو دا پاکېږى . په راتلُونکى ټولو وختُونو کښې به دا د کفارې رسم هر کال ادا کېږى . دا قُربان ‌ ګاه به پُوره مُقدسه وى ، ځکه چې دا ما مالِک خُدائ ته وقف ده . “
مالِک خُدائ مُوسىٰ ته ووئيل ،
” کله چې تۀ د بنى اِسرائيلو مردُم شمارى کوې ، هر يو سړے به ما له د خپل ژوند قيمت راکوى ، چې کله مردُم شمارى کېږى ، نو هيڅ بلا به ورباندې نۀ راځى .
هر يو کس چې په دې مردُم شمارۍ کښې شامِلېږى نو هغه به خامخا د منلے شوى معيار په مُطابق هغه مُقرر شوے قيمت ورکوى . هر يو کس به دا مالِک خُدائ ته د نذرانې په توګه ورکوى .
هر يو کس به په دې مردُم شمارۍ کښې شمېرلے شى ، د هر يو کس عُمر چې شل کاله يا د شلو کالو نه زيات وى ، نو هغه به دا قيمت ورکوى .
چې کله هغوئ مالِک خُدائ ته د خپل ژوند قيمت ادا کوى نو مالدار اؤ غريب به يو برابر ورکوى .
د بنى اِسرائيلو نه د کفارې دا پېسې راټولوه اؤ زما د حضُور په خېمه يې خرچ کوه . دا محصُول به د هغوئ د ژوند قيمت وى اؤ زۀ ، مالِک خُدائ به هغوئ ياد ساتم اؤ د هغوئ حِفاظت به کوم . “
اؤ مالِک خُدائ مُوسىٰ ته ووئيل
” د وينځلو د پاره د زېړو يو ښانک جوړ کړه چې بېخ يې هم د زېړو وى . دا د خېمې اؤ د قُربان ‌ ګاه په مېنځ کښې کېږده اؤ په هغې کښې اوبۀ واچوه .
هارُون اؤ د هغۀ زامن به په دې اوبو خپل لاسُونه اؤ خپې وينځى
د هغې نه مخکښې چې هغوئ خېمې ته ننوځى يا چې قُربان ‌ ګاه ته د خوراک نذرانه پېش کولو د پاره نزدې کېږى . نو هغوئ به نه مړۀ کېږى .
هغوئ دې خامخا خپل لاسُونه اؤ خپې وينځى ، چې مړۀ نۀ شى . دا يو قانُون دے چې هغوئ اؤ د هغوئ اولاد به همېشه د پاره په دې عمل کوى . “
بيا مالِک خُدائ مُوسىٰ ته ووئيل ،
” دا ښې مصالحې واخله : شپږ کيلو اوبۀ شوې خوشبوداره ژاوله ، درې کيلو خوشبوداره دارچينى ، درې کيلو خوشبودار درږے ،
اؤ شپږ کيلو د سناد د پاڼو مصالحه ، دا ټول به د منلے شوى معيار په مُطابق تَللے شوى وى . څلور ليټره د زيتُونو تېل هم ورسره مِلاؤ کړه ،
اؤ د غوړولو مُقدس تېل ترې نه جوړ کړه ، داسې يې مِلاؤ کړه لکه چې د عطرو والا دا کار کړے وى .
په دې باندې دا څيزُونه غوړ کړه ، زما د حضُور خېمه ، د تړون صندُوق ،
مېز اؤ د هغې ټول سامان ، ډيوټ اؤ د هغې سامان ، د خوشبويۍ سوزولو قُربان ‌ ګاه ،
د سوزېدُونکې نذرانې قُربان ‌ ګاه ، ورسره د هغې ټول سامان ، اؤ د وينځلو ښانک اؤ د دې بېخ هم په تيلو غوړ کړه .
په دې طريقه دا څيزُونه وقف کړه اؤ دا به بېخى مُقدس شى اؤ هر څوک يا هر څيز چې د دې سره ولګې نو هغه به هم مُقدس شى .
بيا هارُون اؤ د هغۀ د زامنو سرونه په تيلو غوړ کړه اؤ زما په خِدمت کښې يې د اِمامانو په توګه مُقرر کړه .
بنى اِسرائيلو ته ووايه چې دا مُقدس تېل به په راتلُونکى ټولو وختُونو کښې زما په خِدمت کښې اِستعمالېږى .
دا به د يو عام سړى په بدن باندې نۀ شى تويَولے اؤ تاسو به د دې په شان خوشبويۍ نۀ جوړوئ . دا مُقدس دى اؤ تاسو به خامخا دا مُقدس ګڼئ .
کۀ هر څوک د دې په شان خوشبوئى جوړه کړى يا يې څوک د يو اِمام نه بغېر په بل چا پورې ولګوى نو هغه به نور زما د خلقو نۀ شى ګڼلے . “
مالِک خُدائ مُوسىٰ ته ووئيل ، ” د دې خوشبودارو مصالحو يوه يوه برابره حِصه واخله : ژاوله ، صدف ، کنډ اؤ سُوچه لوبان .
د دې نه عطر جوړ کړه ، دا داسې مِلاؤ کړه لکه چې يو د عطرو والا دا کار کړے وى . مالګه په کښې مِلاؤ کړه چې سُوچه اؤ مُقدس وى .
اؤ د دې څۀ حِصه مېده مېده کړه ، دا زما د حضُور خېمې ته يوسه اؤ دا د تړون صندُوق مخې ته کېږده ، هلته به زۀ تا سره مُلاقات وکړم . دا پُوره مُقدس وګڼئ .
د خپلو ځانُونو د پاره داسې خوشبوئى مه جوړوئ چې دا څيزُونه په کښې په دې طريقه اِستعمال شوى وى . دا يو مُقدس څيز اؤ ما مالِک خُدائ ته يې وقف وګڼئ .
کۀ څوک داسې يو څيز هم جوړ کړى اؤ د عطرو په توګه يې اِستعمال کړى نو هغه به نور زما د خلقو نۀ شى ګڼلے . “
بيا مالِک خُدائ مُوسىٰ ته ووئيل ،
” ګوره ! ما د يهُوداه قبيلې ، بضلى ‌ اېل غوره کړے دے ، چې د اورى زوئ اؤ د حُور نمسے دے ،
اؤ ما هغه د خپل رُوح نه ډک کړے دے . ما هغۀ له پوهه ، هُنر اؤ د هر قِسم هُنر په کار کښې قابليت ورکړے دے .
د سرو زرو ، سپينو زرو اؤ د زېړو ښائسته کار کولو ،
قيمتى کاڼى پرې کولو اؤ تيارولو ، د لرګى کار کولو ، اؤ د هر قِسم د هُنر کار د پاره .
اؤ ګوره ، ما اهلياب هم خوښ کړے دے چې د اخيسمک زوئ دے اؤ د دان د قبيلې نه دے ، چې هغوئ يو ځائ کار وکړى . ما نورو ټولو هُنر مندو له هم لوئ قابليت ورکړے دے ، چې هغوئ هغه څۀ جوړ کړى چې ما حُکم ورکړے دے :
زما د حضُور خېمه ، د تړون صندُوق اؤ د کفارې تخت چې ورباندې پروت دے ، د خېمې نور ټول سامان ،
مېز اؤ د هغې سامان ، د سُوچه سرو زرو ډيوټ اؤ د هغې ټول سامان ، د خوشبويۍ د سوزولو قُربان ‌ ګاه ،
د سوزېدُونکې نذرانې قُربان ‌ ګاه اؤ د هغې ټول سامان ، د وينځلو ښانک اؤ د هغې بېخ ،
د هارُون اؤ د هغۀ د زامنو د پاره د اِمامانو ښائسته لِباس چې کله هغوئ د اِمامانو په توګه خِدمت کوى نو دا دې استعمالوى ،
د غوړولو تېل اؤ د مُقدس ځائ د پاره خوشبويۍ . دا څيزُونه دې هم هغه شان جوړ کړى چې څنګه ما تا ته حُکم کړے دے . “
بيا مالِک خُدائ مُوسىٰ له حُکم ورکړو ،
چې بنى اِسرائيلو ته ووايه ، ” تاسو د سبت ، يعنې د آرام کولو ورځ منئ ، دا به په راتلُونکى ټولو وختُونو کښې زما اؤ ستاسو په مېنځ کښې يوه نښه وى ، چې تاسو ته پته ولګې چې ما مالِک خُدائ تاسو خپل خلق جوړ کړئ .
تاسو خامخا د سبت ورځ منئ ، ځکه چې دا ستاسو د پاره مُقدسه ده . چې څوک هم دا نۀ منى اؤ په هغه ورځ کار کوى ، نو هغه دې ووژلے شى . اؤ څوک چې په هغه ورځ باندې کار کوى نو هغه به د اِسرائيليانو نه نۀ شى ګڼلے .
ستاسو سره د خپل کار کولو د پاره شپږ ورځې شته ، خو اوومه ورځ د سبت يعنې د آرام ورځ ده ، هغه ما مالِک خُدائ ته وقف شوې ده . هر څوک چې څۀ قِسم کار هم په هغه ورځ وکړى نو هغه دې ووژلے شى .
بنى اِسرائيل دې دا ورځ د تړون د يوې نښې په توګه همېشه د پاره منى .
دا به همېشه د پاره زما اؤ بنى اِسرائيلو په مېنځ کښې يوه نښه وى ، ځکه چې ما مالِک خُدائ په شپږ ورځو کښې آسمان اؤ زمکه جوړ کړل اؤ په اوومه ورځ ما کار بس کړو اؤ آرام مې وکړو . “
چې کله خُدائ پاک د سينا په غرۀ باندې د مُوسىٰ سره خبرې خلاصې کړې ، نو هغۀ له يې هغه د کاڼى دوه تختې ورکړې چې په کُومو باندې خُدائ پاک په خپله حُکمونه ليکلى وُو .
چې کله خلقو وليدل چې مُوسىٰ د غرۀ نه راکُوز نۀ شو اؤ ډېر وخت يې هلته تېر کړو ، نو هغوئ په هارُون راغونډ شول اؤ هغۀ ته يې ووئيل ، ” مُونږ نۀ پوهېږُو چې په دې سړى ، مُوسىٰ څۀ وشول ، چې مُونږ يې د مِصر نه راوويستلُو ، مُونږ له خُدايان جوړ کړه چې زمُونږ لارښودنه کوى . “
هارُون هغوئ ته ووئيل ، ” د خپلو ښځو ، زامنو اؤ د خپلو لُوڼو نه د سرو زرو والۍ راوباسئ اؤ ما له يې راوړئ . “
نو ټولو خلقو خپلې د سرو زرو والۍ راوويستلې اؤ هارُون له يې راوړې .
هغۀ د هغوئ والۍ واخستلې ، ويلې يې کړې اؤ د څخى په شکل يې يو بُت ترې نه جوړ کړو . هغوئ ووئيل ، ” اے اِسرائيليانو ! دا زمُونږ خُدائ دے چې مُونږ يې د مِصر د وطن نه راوويستلُو . “
بيا هارُون د سرو زرو څخى په مخکښې يوه قُربان ‌ ګاه جوړه کړه اؤ اِعلان يې وکړو ، ” سبا به د مالِک خُدائ د پاره اختر وى . “
بل سحر وختى هغوئ څۀ ځناور راوستل چې د سوزېدُونکې نذرانې په توګه يې قربان کړى اؤ چې نور د خوړلو د سلامتۍ نذرانې په توګه پېش کړى . هغه خلق د خوړولو اؤ څښلو د پاره کښېناستل اؤ بيا هغوئ پاڅېدل ، د مستۍ اؤ عياشۍ سره ګډېدل .
مالِک خُدائ مُوسىٰ ته ووئيل ، ” سمدستى واپس لاندې کُوز شه ، ځکه چې ستا هغه خلق د ګُناه په وجه خراب شوى دى ، چې تا د مِصر نه راويستلى دى .
چې په کُومه لاره ما هغوئ له د عمل کولو حُکم ورکړے وو هغوئ زر د هغې نه بې ‌ لارې شوى دى ، هغوئ د ويلې شوى سرو زرو نه څخے جوړ کړے دے ، د هغۀ عِبادت يې کړے دے اؤ قُربانۍ يې ورته پېش کړى دى . هغوئ وائى چې هغه يې خُدائ دے چا چې د مِصر د وطن نه راويستلى دى .
ما ته پته ده چې هغوئ څومره ضدى خلق دى .
اوس ، تۀ ما مۀ منعې کوه . زۀ هغوئ ته په قهر يم اؤ هغوئ تباه کوم . بيا به زۀ تا اؤ ستا د اولاد نه يو لوئ قوم جوړ کړم . “
خو مُوسىٰ مالِک خُدائ خپل خُدائ پاک ته سوال کولو اؤ ورته يې ووئيل ، ” مالِکه خُدايه ، تۀ ولې خپلو خلقو ته دومره په قهر يې ، چې هغوئ دې د خپل لوئ طاقت اؤ خپل لوئ قُدرت سره د مِصر د وطن نه راوويستل ؟
مِصريانو ته دې د پېغور کولو موقع مِلاؤ شى څۀ چې ووائى چې تا خپل خلق د مِصر نه د دې د پاره راوويستل چې په غرُونو کښې يې ووژنې اؤ هغوئ بېخى تباه کړې ؟ خپل قهر بس کړه ، خپله فېصله بدله کړه اؤ په خپلو خلقو دا تباهى مۀ راوله .
خپل خِدمت کوُونکى اِبراهيم ، اِسحاق اؤ يعقُوب راياد کړه ، تا چې د هغوئ سره کُوم پوخ لوظ کړے دے هغه راياد کړه چې هغوئ له به دومره ډېر اولاد ورکړې چې په آسمان کښې څومره ستورى دى اؤ چې د هغوئ اولاد له به هغه ټول وطن ورکوې چې تا وعده کړې ده چې هغه به همېشه د پاره د هغوئ وى . “
نو خُدائ پاک خپله فېصله بدله کړه اؤ په خپلو خلقو يې هغه تباهى رانۀ وستله د کُومې په باره کښې چې هغۀ وئيلى وُو .
مُوسىٰ واپس د غرۀ نه راکُوز شو ، د ځان سره يې هغه د کاڼو دواړه تختې راوړې چې په دواړو مخونو يې حُکمونه ليکلے شوى وُو .
خُدائ پاک په خپله هغه تختې تيارې کړې وې اؤ حُکمونه يې ورباندې ليکلى وُو .
چې خلقو چغې وهلې نو يشوَع د خلقو شور واؤرېدو اؤ مُوسىٰ ته يې ووئيل ، ” په خېمو کښې د جګړې شور دے . “
مُوسىٰ ووئيل ، ” دا نۀ د فتحې اؤ نۀ د شکست آواز معلُومېږى ، زۀ چې څۀ اورم دا د هغوئ د سندرو آواز دے . “
چې کله مُوسىٰ خېمو ته ښۀ رانزدې شو اؤ هغه څخے اؤ د خلقو ګډېدل يې وليدل ، نو سخت په قهر شو . هغۀ چې کُومې تختې روانې کړې وې هغه يې هلته د غرۀ په لمن کښې وغورزولې اؤ ماتې يې کړې .
هغوئ چې کُوم څخے جوړ کړے وو هغه يې راواخستلو ، په اور يې ويلې کړو اؤ د اوړو په شان يې مېده مېده کړو اؤ په اوبو کښې يې واچولو . بيا هغۀ دا په بنى اِسرائيلو باندې وڅښلو .
هغۀ هارُون ته ووئيل ، ” دې خلقو درباندې څۀ کړى دى ، چې په دومره سخته ګُناه دې آخته کړى دى ؟ “
هارُون ورته ووئيل ، ” زما نېکه ! ما ته مۀ په قهر کېږه ، تا ته پته ده چې دا خلق څومره بد ‌ کاره دى .
هغوئ ما ته ووئيل چې مُونږ ته پته نشته چې په دې سړى ، مُوسىٰ باندې څۀ شوى دى ، چې مُونږ يې د مِصر وطن نه راوويستلُو ، راځئ ، چې خُدايان جوړ کړُو چې مُونږ ته لارښودنه کوى .
ما هغوئ ته ووئيل چې ما له خپل د سرو زرو کالى راوړئ اؤ چې د چا سره وُو نو هغه يې راوويستل اؤ ما له يې راکړل . ما هغه کالى په اور کښې واچول اؤ دا څخے ترې نه پخپله جوړ شو . “
مُوسىٰ وليدل چې هارُون هغه خلق خپلې خوښې ته پرېښى وُو اؤ د قابُو نه يې وتلى وُو اؤ د خپلو دُښمنانو په مخکښې يې خپل ځانُونه شرمولى وُو .
مُوسىٰ د خېمو ځائ د دروازې په خُله کښې ودرېدلو اؤ آواز يې وکړو ، ” هر څوک چې د مالِک خُدائ سره وى ، ما له دې راشى ! “ نو ټول ليويان هغۀ ته راغونډ شول ،
نو هغۀ ورته ووئيل ، ” مالِک خُدائ ، د اِسرائيليانو خُدائ پاک تاسو هر يو کس ته دا حُکم کوى چې خپله تُوره راوباسئ اؤ د خېمو د يو سر نه تر بل سره پورې ځئ اؤ هر يو کس دې خپل ورُوڼه ، خپل دوستان اؤ خپل ګاونډيان ووژنى . “
ليويانو د مُوسىٰ خبره ومنله اؤ تقريباً درې زره کسان يې په هغه ورځ ووژل .
مُوسىٰ ليويانو ته ووئيل ، ” نن تاسو خپل ځانُونه د مالِک خُدائ په خِدمت کښې د اِمامانو په توګه وقف کړى دى ، چې تاسو خپل زامن اؤ ورُوڼه ووژل ، نو مالِک خُدائ تاسو له خپل برکت درکړے دے . “
په ورپسې ورځ مُوسىٰ خلقو ته ووئيل ، ” تاسو يوه لويه ګُناه کړې ده . خو زۀ به يو ځل بيا مالِک خُدائ له غرۀ ته وخېژم ، کېدے شى چې زۀ ستاسو د ګُناه کفاره ادا کړم . “
نو مُوسىٰ واپس مالِک خُدائ ته ورَغلو اؤ وې وئيل ، ” افسوس ! دې خلقو يوه لويه ګُناه کړې ده . هغوئ د سرو زرو نه خُدائ جوړ کړے دے اؤ د هغۀ عِبادت يې کړے دے .
اوس زۀ تا ته سوال کوم چې د هغوئ ګُناه معاف کړه ، خو کۀ تا داسې ونۀ کړل ، نو بيا تۀ زما نُوم د هغه کِتاب نه وران کړه چې په هغه کښې دې د خپلو خلقو نومُونه ليکلى دى . “
مالِک خُدائ مُوسىٰ ته ووئيل ، ” زۀ به د خپل کِتاب نه د هغوئ نومُونه وران کړم چا چې زما خِلاف ګُناه کړې ده .
اوس لاړ شه ، خلق هغه ځائ ته بوځه چې ما درته ښودلے دے . اؤ ګوره ! زما فرِښته به ستا لارښودنه کوى ، خو هغه وخت راروان دے چې زۀ به دې خلقو له د هغوئ د ګُناه سزا ورکړم . “
نو مالِک خُدائ په هغه خلقو يو وبا راولېږله ، ځکه چې د هغوئ په وجه هارُون د سرو زرو څخے جوړ کړے وو .
بيا مالِک خُدائ مُوسىٰ ته ووئيل ، ” تۀ اؤ دا خلق چې تا د مِصر د وطن نه راوويستل ، د دې ځائ نه لاړ شئ اؤ هغه زمکې ته لاړ شئ د کُومې چې ما اِبراهيم ، اِسحاق اؤ يعقُوب اؤ د هغوئ اولاد له د ورکولو لوظ کړے دے .
زۀ به ستاسو نه مخکښې يوه فرِښته ولېږم اؤ زۀ به کنعانيان ، اموريان ، حِتيان ، فرزيان ، حِويان اؤ يبوسيان وشړم .
تاسو هغه زرخېزې زمکې له ورروان يئ . خو زۀ به په خپله ستاسو سره نۀ ځم ، ځکه چې تاسو ضدى خلق يئ اؤ کېدے شى چې زۀ تاسو په لاره کښې تباه کړم . “
چې کله خلقو دا واؤرېدل ، نو هغوئ په ژړا شروع وکړه اؤ هغوئ نور کالى اچول بند کړل .
ځکه چې مالِک خُدائ مُوسىٰ ته وئيلې وُو چې هغوئ ته ووايه چې ، ” تاسو ضدى خلق يئ . کۀ زۀ د يو ساعت د پاره هم ستاسو سره تلے وے ، نو ما به تاسو تباه کړى وئ . اوس خپل کالى لرې کړئ ، نو زۀ به فېصله وکړم چې ستاسو سره څۀ چل وکړم . “
چې کله بنى اِسرائيل د سينا غرۀ نه لاړل ، نو هغوئ نور کالى اچول بس کړل .
چې کله به هم اِسرائيليانو خېمې ودرولې ، نو مُوسىٰ به مُقدسه خېمه وړله اؤ د خېمو د ځائ نه لږه لرې به يې ودروله . اؤ هغې ته به يې د مالِک خُدائ د حضُور خېمه نُوم اخستلو اؤ چې چا به هم د مالِک خُدائ رضا معلُومول غوښتل نو هغه به ورتللو .
چې کله به هم مُوسىٰ هلته تَللو ، نو خلق به پاڅېدل اؤ د خپلو خېمو په خُله کښې ودرېدل اؤ مُوسىٰ ته به يې تر هغې پورې کتل چې ورننه به وتلو .
څنګه چې به مُوسىٰ دننه تلو نو د وريځې ستن به لاندې راتلله اؤ د خېمې د دروازې په خُله کښې به ودرېدله اؤ مالِک خُدائ به د وريځې نه د مُوسىٰ سره خبرې کولې .
چې څنګه به خلقو د خېمې د دروازې په خُله کښې د وريځې ستن وليدله ، نو هر يو کس به پاڅېدلو اؤ د خپلې خپلې خېمې د دروازې په خُله کښې به يې سجده کوله .
مالِک خُدائ به د مُوسىٰ سره مخامخ خبرې کولې ، لکه چې يو کس يې د خپل ملګرى سره کوى . بيا به مُوسىٰ خېمو ته واپس راتلو . خو هغه ځلمے ، د نون زوئ ، يشوَع چې د هغۀ مددګار وو ، هغه به په خېمه کښې ايسارېدلو .
مُوسىٰ مالِک خُدائ ته ووئيل ، ” ګوره ، تا ما ته وئيلى دى چې دا خلق به هغه زمکې ته بوځم ، خو تا ما ته دا ونۀ وئيل چې زما سره به تۀ څوک لېږې . تا ما ته وئيلى دى چې تا زۀ ښۀ پېژنم اؤ ستا نه رضا يم .
اوس زۀ تا ته سوال کوم ، تۀ ما ته خپلې ارادې وښايه چې زۀ ستا خِدمت وکړم اؤ تا رضا وساتم . دا هم ياد ساته چې تا دا قوم خپل خلق ګڼلى دى . “
مالِک خُدائ ووئيل ، ” زۀ به په خپله تا سره ځم اؤ زۀ به تا له آرام درکړم . “
مُوسىٰ ورته ووئيل ، ” کۀ تۀ مُونږ سره نۀ ځې ، نو مُونږ د دې ځائ نه مۀ بوځه .
چې تۀ مُونږ سره نۀ ځې نو چا ته به څنګه پته ولګې چې تۀ د خپلو خلقو اؤ زما نه رضا يې ؟ تۀ چې مُونږ سره يې ، نو چې د زمکې په مخ څومره خلق دى د هغوئ نه به مُونږ بل شان شُو . “
مالِک خُدائ مُوسىٰ ته ووئيل ، ” زۀ به هم هغه شان وکړم لکه چې تا څنګه وئيلى دى ، ځکه چې تا زۀ ښۀ پېژنم اؤ زۀ ستا نه رضا يم . “
بيا مُوسىٰ ووئيل ، ” ما له اِجازت راکړه چې زۀ ستا د حضُور سپين جلال ووينم . “
مالِک خُدائ ووئيل ، ” زما شان اؤ شوکت به ستا په مخکښې تېر شى اؤ ستا په مخکښې به زۀ خپل مُقدس نُوم واخلم کُوم چې مالِک خُدائ دے . زۀ مالِک خُدائ يم اؤ څوک چې زۀ غوره کړم زۀ هغوئ ته خپل رحم اؤ ترس ښايم .
تۀ به زما ديدار ونۀ کړې ، ځکه چې دا نۀ شى کېدے چې څوک ما وګورى اؤ ژوندى پاتې شى ،
خو ګوره ، زما سره نزدې يو ځائ دے ، تۀ هلته په يو ګټ باندې ودرېدے شې .
کله چې زما د حضُور سپين جلال هلته تېرېږى ، نو زۀ به تا د ګټ په يو چاؤد کښې واچوم اؤ زۀ به تا په خپل لاس سره تر هغې پورې پټ کړم چې تېر شم .
بيا به زۀ خپل لاس لرې کړم اؤ تۀ به زما شا ووينې خو زما مخ به نۀ ليدلے کېږى . “
بيا مالِک خُدائ مُوسىٰ ته ووئيل ، ” د اولنو په شان دوه د کاڼى تختې جوړې کړه اؤ زۀ به په هغې باندې هم هغه حُکمونه ليکم کُوم چې په اولنو تختو باندې وُو ، کومى چې تا ماتې کړې وې .
سبا سحر تيار شه اؤ د سينا غرۀ ته راوخېژه اؤ د غرۀ په سر ما ته حاضر شه .
هيڅ څوک به تا سره نۀ راخېژى ، په ټول غرۀ باندې چې يو کس هم ونۀ ليدلے شى ، اؤ نۀ چې د غرۀ په لمن کښې ګډې يا څاروى وڅرېږى . “
نو مُوسىٰ د اولنو په شان دوه د کاڼو نورې تختې جوړې کړې اؤ سحر وختى هغۀ دا د سينا غرۀ ته د ځان سره وخېژولې ، لکه څنګه چې مالِک خُدائ حُکم ورکړے وو .
اؤ مالِک خُدائ په وريځ کښې راکُوز شو اؤ د هغۀ سره هلته ودرېدلو اؤ خپل مُقدس نُوم ” مالِک خُدائ “ يې واخستلو .
مالِک خُدائ د هغۀ په مخکښې تېر شو اؤ دا آواز يې وکړو ، ” زۀ ، مالِک خُدائ ، هغه خُدائ پاک يم چې د رحم اؤ ترس نه ډک يم ، په آسانۍ سره نۀ غُصه کېږم اؤ ډېره مينه اؤ وفادارى ښايم .
زۀ د خپلو خلقو د زرګُونو نسلُونو سره نۀ بدلېدُونکې مينه کوم اؤ زۀ بدى ، بغاوت اؤ ګُناه هم معاف کوم . خو زۀ مجرم نۀ معاف کوم خو کۀ څوک جُرم وکړى نو زۀ به د هغوئ بچو ، نمسو دريم اؤ څلورم نسل له هم سزا ورکوم . “
مُوسىٰ سمدستى خپل سر زمکې ته ټيټ کړو اؤ سجده يې وکړه .
هغۀ ووئيل ، ” اے مالِکه خُدايه ! کۀ تۀ په رښتيا زما نه رضا يې زۀ تا ته سوال کوم چې تۀ زمُونږ سره لاړ شه ، زمُونږ دا خلق ضديان دى ، زمُونږ بدى اؤ ګُناه معاف کړه اؤ مُونږ د خپلو خلقو په توګه قبُول کړه . “
مالِک خُدائ مُوسىٰ ته ووئيل ، ” اوس زۀ د اِسرائيليانو د خلقو سره يو تړون کوم . زۀ به د دوئ په مخ کښې داسې عجيبه عجيبه کارُونه وکړم چې په ټوله دُنيا کښې به په يو ځائ کښې اؤ په يو قوم کښې کله هم نۀ وى شوى . ټول خلق به وګورى چې زۀ ، مالِک خُدائ څۀ عجيبه کارُونه کولے شم ، زۀ ستاسو د پاره لوئ لوئ کارُونه کوُونکے يم .
نن چې زۀ تاسو له کُوم قانُون درکوم هغه ومنئ . چې تاسو مخ په وړاندې ځئ نو زۀ به اموريان ، کنعانيان ، حِويان ، فرزيان ، حِتيان اؤ يبوسيان ستاسو د مخې نه لرې کړم .
پام کوئ چې د هغه زمکې د خلقو سره تړون ونۀ کړئ چې تاسو ور روان يئ ، ځکه چې دا به ستاسو د پاره يو دام جوړ شى .
د هغوئ د قُربانۍ ځايُونه وران کړئ ، د هغوئ مُقدسې ستنې تباه کړئ اؤ هغوئ له د اشيرې د بُت نښې راوغورزوئ .
د بل خُدائ عِبادت مۀ کوئ ، ځکه چې د مالِک خُدائ نُوم غېرتى دے ، هغه غېرتى خُدائ پاک دے .
د هغه زمکې د خلقو سره چې تړون ونۀ کړئ ، ځکه چې کله هغوئ د خپلو خُدايانو عِبادت کوى اؤ هغوئ ته قُربانۍ پېش کوى ، نو تاسو له به هم دعوت درکړى چې د هغوئ سره شريک شئ ، تاسو به په آزمېښت کښې پرېوزئ اؤ هغه خوراک وخورئ کُوم چې خپلو خُدايانو ته پېش کوى .
کېدے شى چې د هغوئ لُوڼه تاسو خپلو زامنو له وادۀ کړئ ، نو د هغوئ په وجه به ستاسو زامن نافرمانه شى اؤ د هغوئ د خُدايانو عِبادت به شروع کړى .
د ويلې کړے شوى څيزُونو نه خُدايان مۀ جوړوئ اؤ مۀ يې عِبادت کوئ .
تاسو د پتيرې ډوډۍ اختر کوئ . لکه څنګه چې ما حُکم درکړے دے ، د ابيب په مياشت کښې اووۀ ورځې پتيره ډوډۍ خورئ ، ځکه چې دا هغه مياشت ده چې تاسو په کښې د مِصر نه راووتلئ .
هر يو مشر زوئ اؤ هر وړومبے پېدا شوے نر څاروے زما دے ،
خو تاسو به د هر وړومبنى پېدا شوى خر په بدل کښې يو ګډُورے پېش کوئ . خو کۀ تاسو دا واپس نۀ اخلئ ، نو څټ يې مات کړئ . هر يو وړومبے پېدا شوے زوئ به په بيعه اخلئ . هيڅ څوک به زما په حضُور کښې خالى لاسُونه نۀ حاضرېږى .
ستاسو سره شپږ ورځې شته چې په هغې کښې خپل کار کولے شئ ، خو په اوومه ورځ کار مۀ کوئ ، د يوې اؤ د لَو په وخت هم تاسو په اوومه ورځ آرام کوئ .
چې کله تاسو د غنمو وړومبنے فصل رېبل شروع کوئ نو د لَو کولو اختر کوئ اؤ په خزان کښې د فصل راټولولو اختر کوئ .
په کال کښې درې ځل ستاسو ټول نران دې زما مالِک خُدائ ، د اِسرائيليانو خُدائ پاک عِبادت له راځى .
د هغې نه پس چې کله زۀ قومُونه ستاسو د مخې نه لرې کړم اؤ ستاسو علاقه زياته کړم ، نو د دې درېو اخترُونو په دوران کښې به د هيچا دا طمع پېدا نۀ شى چې ستاسو زمکه ونيسى .
کله چې تاسو ما ته يو ځناور قُربانى کوئ نو خمبيره شوې ډوډۍ ورسره مۀ پېش کوئ . کُوم ځناور چې د فسحې په اختر کښې حلال شوى وى نو د هغې يوه برخه هم په ورپسې سحر پورې مۀ پرېږدئ .
هر کال د مالِک خُدائ ستاسو خُدائ پاک کور ته د خپلې زمکې نه رېبلے شوې وړومبۍ غله راوړئ . د چېلۍ بچے د خپلې مور په پيو کښې مۀ پخوئ . “
مالِک خُدائ مُوسىٰ ته ووئيل ، ” دا خبرې وليکه ، ځکه چې د دې حُکمُونو په بُنياد باندې زۀ ستا اؤ د اِسرائيليانو سره يو تړون کوم . “
مُوسىٰ هلته د مالِک خُدائ سره څلوېښت ورځې اؤ شپې ايسار شو ، هغۀ نۀ څۀ خوړل اؤ نۀ يې څۀ څښل . هغۀ په هغه تختو باندې د تړون خبرې يعنې لس حُکمونه وليکل .
چې کله مُوسىٰ د لسو حُکمُونو د دوه تختو سره د سينا غرۀ نه راکُوز شو ، نو د هغۀ مخ ځلېدلو ځکه چې هغۀ د مالِک خُدائ سره خبرې کړې وې ، خو هغه ترې نه خبر نۀ وو .
هارُون اؤ ټولو خلقو مُوسىٰ ته وکتل اؤ وې ليدل چې د هغۀ مخ ځلېدلو اؤ هغوئ مُوسىٰ له نزدې ورتلو نه يرېدل .
خو مُوسىٰ هغوئ راوغوښتل ، نو هارُون اؤ د قوم مشران هغۀ له راغلل اؤ مُوسىٰ د هغوئ سره خبرې وکړې .
د هغې نه پس ، ټول بنى اِسرائيل د هغۀ نه راټول شول اؤ مُوسىٰ هغوئ له هغه ټول حُکمونه ورکړل کُوم چې مالِک خُدائ د سينا په غرۀ باندې ورکړى وُو .
چې کله مُوسىٰ د هغوئ سره خبرې ختمې کړې ، نو هغۀ په پړده باندې خپل مخ پټ کړو .
چې کله هم مُوسىٰ د مالِک خُدائ د حضُور خېمې ته ننوتلو ، نو هغۀ به پړده لرې کوله . اؤ چې هغه به راووتلو ، نو بنى اِسرائيلو ته به يې هغه هر څۀ وئيل چې هغۀ له به يې د وئيلو حُکم ورکړے شوے وو ،
اؤ هغوئ به دا ليدل چې د مُوسىٰ مخ ځلېږى . نو هغۀ به په خپل مخ واپس هغه پړده اچوله تر هغه وخت پورې چې بل ځل به هغه د مالِک خُدائ سره خبرو کولو له تلو .
بيا مُوسىٰ د بنى اِسرائيلو ټول قوم راغونډ کړو اؤ هغوئ ته يې ووئيل ، ” تاسو به د مالِک خُدائ په دې حُکمُونو باندې عمل کوئ :
د خپل کار د پاره ستاسو سره شپږ ورځې شته ، خو اوومه د سبت مُقدسه ورځ يعنې د آرام ورځ ده ، هغه ما مالِک خُدائ ته وقف شوې ده . هر څوک چې څۀ قِسم کار هم په هغه ورځ وکړى نو هغه دې ووژلے شى .
د سبت په ورځ په خپلو کورُونو کښې اور هم مۀ بلوئ . “
مُوسىٰ د بنى اِسرائيلو ټول قوم ته ووئيل ، ” مالِک خُدائ د دې حُکم کړے دے :
مالِک خُدائ ته يوه نذرانه پېش کړئ . د چا زړۀ چې غواړى نو داسې څيزُونه په نذرانه کښې راوړلے شئ لکه سرۀ زر ، سپين زر ، يا زېړ ،
مهينه لټه ، د آسمانى رنګ ، بانجانى اؤ د سُور رنګ وړۍ ، د چېلو د وړۍ نه جوړه شوې کپړا ،
سره رنګ شوې د ګډو څرمن ، ښه څرمن ، د کيکر لرګى ،
د ډيوو د پاره تېل ، د غوړولو تېلو د پاره اؤ د خوشبويۍ د پاره مصالحې ،
سُليمانى کاڼى اؤ نور قيمتى کاڼى چې د مشر اِمام په پېش بند اؤ د هغۀ د سينې جېب باندې ولګولے شى .
د ستاسو ټول ماهِر خلق دې راشى اؤ هغه هر څۀ دې جوړ کړى د کُوم چې مالِک خُدائ حُکم درکړے دے :
خېمه ، د دې پړده اؤ د دې پاسنۍ پړده ، د دې کُنډې ، چوکاټُونه ، د دې دُرشلې ، ستنې اؤ د دې خپې ،
د تړون صندُوق ، د دې بازوګان ، د دې د کفارې تخت اؤ هغه پړده چې ورباندې پټېږى ،
مېز اؤ د هغې ټول سامان ، خُدائ پاک ته پېش کړے شوې ډوډۍ ،
د رڼا د پاره ډيوټ اؤ د دې ټول سامان ، ډيوې سره د تېلو ،
د خوشبويۍ سوزولو د پاره قُربان ‌ ګاه اؤ د دې بازوګان ، د غوړولو تېل ، د خوشبويۍ مصالحه ، خېمې ته د ننوتلو دروازې د پاره پړده ،
قُربان ‌ ګاه چې په کُومه باندې نذرانې سوزولے شى ، ورسره د دې د زېړو جالۍ ، د دې بازوګان اؤ د دې ټول سامان ، د وينځلو د پاره ښانک اؤ د دې بېخ ،
د دربار د پاره پړدې ، د دې ستنې اؤ خپې ، دربار ته د ننوتلو د پاره پړده ،
د خېمې اؤ د دربار د پړدو د پاره موږى اؤ رسۍ ،
اؤ د اِمامانو ښائسته لِباس چې په مُقدس ځائ کښې د خِدمت په وخت اغوستلے شى يعنې د هارُون اؤ د هغۀ د زامنو د پاره مُقدس لِباس چې د اِمامانو په توګه خِدمت کوى . “
د بنى اِسرائيلو ټول قوم د مُوسىٰ د حضُور نه لاړو ،
اؤ چې د چا زړۀ هم غوښتل نو هغوئ مالِک خُدائ ته يوه نذرانه راوړه چې د مالِک خُدائ د حضُور خېمه جوړه شى . هغوئ هغه هر څيز راوړو د کُوم چې په عِبادت کښې اؤ د اِمامانو د پاره مُقدس لِباس جوړولو کښې ضرُورت وو .
چې د چا زړۀ هم غوښتل ، ټولو نرانو اؤ ښځو ښائسته ستنې ، والۍ ، ګوتې ، امېلُونه اؤ د هر قِسم د سرو زرو کالى راوړل اؤ مالِک خُدائ ته يې وقف کړل .
هر يو کس چې د هغۀ سره مهينه لټه وه ، د آسمانى رنګ ، بانجانى ، يا د سُور رنګ وړۍ ، د چېلو د وړۍ نه جوړه کپړه ، سره رنګ شوې د ګډو څرمن ، يا ښه څرمن وه نو را يې وړل .
د هر چا هم چې د سپينو زرو يا د زېړو د پېش کولو وس وو نو هغوئ د مالِک خُدائ د پاره خپلې نذرانې راوړې اؤ چې د چا سره د کيکر لرګى وُو چې هغه د څۀ کار د پاره هم اِستعمالېدلے شو نو را يې وړل .
ټولو ماهِرو ښځو د مهينې لټې تار اؤ د آسمانى رنګ ، بانجانى اؤ د سُور رنګ وړۍ تار راوړلو چې هغوئ په خپله جوړ کړے وُو .
ټولو ماهِرو ښځو چې د هغوئ زړۀ غوښتل د چېلو د وړۍ نه جوړه کپړه يې هم راوړه .
مشرانو سُليمانى کاڼى اؤ نور قيمتى کاڼى راوړل چې په پېش بند اؤ د سينې په جېب يې ولګوى .
اؤ مصالحې اؤ د ډيوو د پاره تېل ، د غوړولو تېل اؤ د خوشبويۍ مصالحې يې هم راوړې .
ټولو بنى اِسرائيلو ، نرانو اؤ ښځو چې د چا زړۀ هم غوښتل مالِک خُدائ ته يې د هغه کار د پاره خپلې نذرانې راوړې چې مالِک خُدائ مُوسىٰ ته حُکم ورکړے وو .
مُوسىٰ بنى اِسرائيلو ته ووئيل ، ” مالِک خُدائ د يهُوداه د قبيلې بضلى ‌ اېل غوره کړے دے ، چې د اورى زوئ اؤ د حُور نمسے دے .
هغه خُدائ پاک د خپل رُوح نه ډک کړے دے اؤ هغۀ له يې پوهه ، هُنر اؤ د هر قِسم هُنر په کار کښې قابليت ورکړے دے .
د سرو زرو ، سپينو زرو اؤ زېړو ښائسته کار کولو د پاره ،
د قيمتى کاڼى پرې کولو اؤ تيارولو ، د لرګى کار کولو ، اؤ د هر قِسم د هُنر کار د پاره .
مالِک خُدائ هغۀ له اؤ د دان قبيلې ، د اخيسمک زوئ اهلياب له هم دا قابليت ورکړے دے چې خپل د هُنر کارُونه نورو ته وښائى .
هغۀ هغوئ له په هر قِسم کار کښې مهارت ورکړے دے چې هغوئ د زرګرانو ، د ماهِرانو اؤ د مهينې لټې ، د آسمانى رنګ ، بانجانى اؤ د سُور رنګ وړۍ ، اؤ د نورې کپړې د جوړونکى په توګه کار وکړى . هغوئ د هر قِسم کار مهارت لرُونکى کاريګران اؤ د نوو څيزُونو جوړولو اُستاذان دى .
بضلى ‌ اېل ، اهلياب اؤ نور ټولو ماهِرو کسانو له مالِک خُدائ مهارت اؤ پوهه ورکړې ده چې هغوئ هغه هر څۀ د مالِک خُدائ د حُکم په مُطابق جوړ کړى چې په مُقدسه خېمه کښې يې ضرُورت وى . “
بيا مُوسىٰ بضلى ‌ اېل ، اهلياب اؤ نور ټول ماهِر کسان راوغوښتل چا له چې مالِک خُدائ قابليت ورکړے وو اؤ چې د هغوئ زړۀ غوښتل چې کار وکړى اؤ مُوسىٰ ورته ووئيل چې کار شروع کړئ .
هغوئ د مُوسىٰ نه هغه ټولې نذرانې اخستلې کُومې چې بنى اِسرائيلو د مُقدسې خېمې جوړولو د پاره راوړې وې . خو بنى اِسرائيلو به هر سحر خپلې نذرانې مُوسىٰ له راوړلې .
نو هغه ماهِر کسان د خپل کار نه لاړل .
اؤ مُوسىٰ ته يې ووئيل ، ” مالِک خُدائ چې د کُوم کار کولو حُکم کړے دے خلق د هغه ضرُورت نه زياتې نذرانې راوړى . “
نو مُوسىٰ اِعلان وکړو چې دا پېغام دې ټولو خېمو ته ورسولے شى چې نور به هيڅ څوک د مُقدسې خېمې د پاره هيڅ هم نۀ راوړى ، نو خلق د نورو نذرانو راوړلو نه منع کړے شول .
کُوم سامان چې د مخکښې نه راوړلے شوے وو هغه د ټول کار ختمولو نه ډېر زيات وو .
د ټولو نه تکړه کسانو د مالِک خُدائ د حضُور خېمه جوړه کړه . هغوئ دا د مهينې لټې د لسو پړدو نه جوړه کړه چې د آسمانى رنګ ، بانجانى اؤ د سُور رنګ وړۍ نه جوړې وې اؤ په دې باندې په ګُلکارۍ کښې د وزرو والا مخلُوق جوړ کړے شوى وُو .
ټولې پړدې په يو ناپ وې هره يوه څوارلس ګزه اُوږده اؤ دوه ګزه پلنه وه .
هغوئ پينځۀ پړدې يو ځائ وګنډلې اؤ هغه نورې پينځۀ يې هم يو ځائ وګنډلې .
هغوئ په هره جوړه کښې د پړدې په بهرنۍ غاړه د آسمانى رنګ د کپړې کَړۍ جوړې کړې .
هغوئ د وړومبۍ جوړې په وړومبۍ پړده پنځوس کَړۍ اؤ پنځوس کَړۍ د دويمې جوړې په آخرى پړده جوړې کړې چې دا کَړۍ يو بل ته مخامخ وې .
پنځوس د سرو زرو کُنډې يې جوړې کړې اؤ هغه پړدې يې د يوې بلې سره مِلاؤ کړې نو داسې ټوله مُقدسه خېمه يو ځائ شوه .
بيا هغوئ د چېلو د وړۍ نه جوړې شوې يولس پړدې واخستلې اؤ د خېمې پټولو د پاره يې يوه پړده ترې نه جوړه کړه .
هغوئ دا ټولې په يو ناپ جوړې کړې چې پينځلس ګزه اُوږدې اؤ دوه ګزه پلنې وې .
هغوئ پينځۀ پړدې يو ځائ وګنډلې اؤ هغه نورې شپږ يې هم يو ځائ وګنډلې .
د يوې جوړې د آخرى پړدې په غاړه يې پنځوس کَړۍ جوړې کړلې اؤ د هغه بلې جوړې په غاړه يې هم پنځوس کَړۍ جوړې کړلې .
هغوئ د زېړو پنځوس کُنډې جوړې کړې اؤ هغه يې په کړو کښې واچولې چې هغه دوه جوړې يې سره مِلاؤ کړې نو داسې خېمه وتړلے شوه .
هغوئ دوه نورې پړدې هم جوړې کړې ، يوه پړده يې د ګډو د څرمنې نه چې سُور رنګ ورکړے شوے وو اؤ بله يې د ښې څرمنې نه جوړه کړه ، چې د پاس نه پرې خېمه پټه کړے شى .
هغوئ د خېمې د ودرولو د پاره د کيکر د لرګى چوکاټُونه جوړ کړل .
هر يو چوکاټ پينځلس فُټه اُوږد وو اؤ اووۀ ‌ ويشت اِنچې پلن وو ،
سره د دوه يو شان تختو ، چې دا چوکاټُونه په خپلو کښې ونښلوى . د ټولو چوکاټُونو دا تختې وې .
هغوئ د خېمې جنُوبى طرف د پاره شل چوکاټُونه جوړ کړل
اؤ څلوېښت د سپينو زرو خپې چې ورلاندې شى ، د هر يو چوکاټ لاندې دوه دوه خپې چې هغه دوه وړاندينۍ حِصې يې نيولې وې .
هغوئ د خېمې شمالى طرف د پاره هم شل چوکاټُونه جوړ کړل
اؤ څلوېښت د سپينو زرو خپې ، چې د هر يو چوکاټ لاندې دوه دوه وې .
د نمرپرېواتۀ په طرف خېمې شا ته هغوئ شپږ چوکاټُونه جوړ کړل
اؤ دوه چوکاټُونه يې د خېمې د ګوټُونو د پاره هم جوړ کړل .
د ګوټُونو دا چوکاټُونه په بېخ کښې مِلاؤ وُو اؤ د لاندې نه واخله تر سر پورې خپلو کښې انښتى وُو . دا دوه چوکاټُونه هم د ګوټُونو د دوه چوکاټُونو په شان جوړ شوى وُو .
نو اتۀ چوکاټُونه اؤ شپاړس د سپينو زرو خپې وې ، چې د هر چوکاټ لاندې دوه دوه وې .
هغوئ د کيکر د لرګى نه پينځلس لاړى جوړ کړل ، پينځۀ د خېمې د هغو چوکاټُونو د پاره چې په يو طرف باندې وُو ،
پينځۀ د هغو چوکاټُونو د پاره چې په بل طرف باندې وُو اؤ پينځۀ د هغه چوکاټُونو د پاره چې نَمرخاتۀ په طرف شا ته په آخِر سر کښې وُو .
تير د يو سر نه تر بل سره پورې پُوره رسېدلے وو .
هغوئ په چوکاټُونو د سرو زرو پترى خېژولې وُو اؤ د سرو زرو کَړۍ يې ورله جوړې کړې وې چې لاړى ونيسى ، په لاړو باندې هم د سرو زرو پترى خېژولے شوى وُو .
هغوئ د مهينې لټې نه يوه پړده جوړه کړه چې د آسمانى ، بانجانى اؤ د سُور رنګ وړۍ نه تياره شوې وه اؤ په دې باندې يې په ګُلکارۍ کښې د وزرو والا مخلُوق جوړ کړے وو .
هغوئ د کيکر د لرګى نه څلور ستنې جوړې کړې چې پړده په کښې په کُنډو کښې راځوړنده شى ، په دې ستنو باندې د سروزرو پترى خېژولے شوى وُو . بيا هغوئ څلور د سپينو زرو خپې ورله جوړې کړې چې ستنې ونيسى .
هغوئ د خېمې د ننوتلو دروازې د پاره د مهينې لټې نه يوه پړده جوړه کړه چې د آسمانى ، بانجانى اؤ د سُور رنګ وړۍ نه تياره شوې وه اؤ چې په ګُلکارۍ باندې ښائسته کړے شوې وه .
د دې پړدې د پاره هغوئ پينځۀ ستنې جوړې کړې چې کُنډې په کښې لګېدلې وې ، د دې په سرُونو اؤ سيخُونو د سرو زرو پترى خېژولے شوى وُو اؤ د دې ستنو د پاره يې پينځۀ د زېړو خپې جوړې کړې .
بضلى ‌ اېل د کيکر د لرګى نه د تړون صندُوق جوړ کړو ، چې پينځۀ څلوېښت اِنچې اُوږد وو اؤ اووۀ ويشت اِنچې پلن اؤ اووۀ ويشت اِنچې لوړ وو .
دننه اؤ بهر يې ورباندې د سُوچه سرو زرو پترى وخېژول اؤ ګېر ‌ چاپېره يې ترې نه د سرو زرو غاړه شان تاؤ کړه .
هغۀ ورله د وړلو د پاره څلور د سرو زرو کَړۍ جوړې کړې اؤ دا يې ورله په څلور خپو پورې ولګولې ، چې دوه کَړۍ په يو خوا وې اؤ دوه په بل خوا وې .
د وړلو د پاره يې ورله د کيکر د لرګى بازوګان جوړ کړل اؤ د سرو زرو پترى يې ورباندې وخېژول ،
اؤ دا يې د تړون صندُوق په کړو کښې دواړو طرفُونو ته وردننه کړې .
هغۀ ورله د سُوچه سرو زرو يو د کفارې تخت جوړ کړو ، چې پينځۀ څلوېښت اِنچې اُوږد وو اؤ اووۀ ويشت اِنچې پلن وو .
د ټکيدلے شوو سرو زرو نه يې دوه د وزرو والا مخلُوق جوړ کړل ،
يو يې ورباندې په يو سر کښې اؤ بل يې په بل سر کښې جوړ کړو . هغۀ دا داسې جوړ کړل چې دواړه د صندُوق د کفارې د سر سره يو ځائ شول .
د وزرو والا مخلُوق د صندُوق د کفارې په تخت باندې يو بل ته مخامخ وُو اؤ خورو وزرو يې د صندُوق سر پټ کړے وو اؤ مخُونه يې لاندې وُو .
د کيکر د لرګى نه هغۀ يو مېز جوړ کړو ، چې شپږ دېرش اِنچې اُوږد وو ، اتلس اِنچې پلن اؤ اووۀ ‌ ويشت اِنچې لوړ وو .
په دې يې د سُوچه سرو زرو پترى وخېژول اؤ ګېر ‌ چاپېره يې ورله د سرو زرو غاړه شان تاؤ کړه .
ګېر ‌ چاپېره يې درې اِنچې پلنه يوه ژۍ ورله جوړه کړه اؤ د ژۍ نه ګېر ‌ چاپېره يې د سرو زرو غاړه تاؤ کړه .
د وړلو د پاره يې ورله د سرو زرو څلورګول کَړۍ جوړې کړې اؤ دا يې ورله په څلورو ګوټُونو کښې ولګولې ، چرته چې خپې وې .
هغۀ دا کَړۍ د ژۍ سره نزدې ولګولې چې هغه بازوګان ونيسى چې د کُومو په ذريعه دا مېز وړلے شو .
دا بازوګان يې د کيکر د لرګى نه جوړ کړل اؤ په دې باندې يې د سرو زرو پترى وخېژول .
هغۀ د مېز د پاره د سُوچه سرو زرو نه دا لوښى جوړ کړل : جامُونه ، کاسې ، رکېبۍ اؤ د څښلو نذرانو تويَولو د پاره منګى .
د سُوچه سرو زرو نه هغۀ ډيوټ جوړ کړو . د دې بېخ اؤ ډنډا يې د ټکېدلے شوو سرو زرو نه جوړه کړه ، د دې د ښۀ ښکارېدلو ګلُونه ، سره د غُوټو اؤ پاڼو ، چې د دې سره يو ځائ شى .
د دې د اړخُونو نه شپږ څانګې وتلې وې ، چې درې په يو طرف وې اؤ درې په بل طرف وې .
د دې شپږ واړو څانګو درې درې د ښۀ ښکارېدو ګلُونه وُو دا سره د غُوټو اؤ پاڼو د بادام د ګلُونو په شان جوړ وُو .
د ډيوټ د ډنډې د ښۀ ښکارېدو د پاره څلور ګلُونه وُو ، دا سره د غُوټو اؤ پاڼو د بادام د ګلُونو په شان وُو .
د څانګو د دې درې جوړو د هرې يوې لاندې يوه غُوټۍ وه .
دا غُوټۍ ، څانګې اؤ ډيوټ د ټکېدلے شوو سُوچه سرو زرو د يوې ټُکړې نه جوړ وُو .
د ډيوټ د پاره هغۀ اووۀ ډيوې جوړې کړې اؤ هغۀ ورله د سُوچه سرو زرو نه ايره پاکوُونکے چمټې اؤ مجمعې جوړې کړې .
هغۀ پينځۀ ‌ دېرش کيلو سُوچه سرۀ زر په ډيوټ اؤ د دې ټول سامان جوړولو کښې اِستعمال کړل .
د خوشبويۍ سوزولو د پاره هغۀ د کيکر د لرګى نه يوه قُربان ‌ ګاه جوړه کړه . دا څلور ‌ ګوټه وه ، اتلس اِنچې اُوږده ، اتلس اِنچې پلنه اؤ يو ګز اُوچته وه . څلور د ښکرو په شان ګوټُونه يې ورله جوړ کړى وُو چې د قُربان ‌ ګاه سره يو ځائ شوى وُو .
هغۀ د هغې په چت ، څلورو طرفُونو اؤ د هغې د ښکرو په شان څيزُونو باندې د سُوچه سرو زرو پترى وخېژول اؤ ګېر ‌ چاپېره يې ترې نه د سرو زرو غاړه شان تاؤ کړه .
د هغې د پاره يې دوه د سرو زرو کَړۍ جوړې کړې اؤ لاندې يې دواړو طرفُونو ته د غاړې سره وتړلې چې هغه بازوګان ونيسى چې د کُومو په ذريعه دا وړلے شوه .
هغۀ دا بازوګان د کيکر د لرګى نه جوړې کړې اؤ په دې باندې يې د سرو زرو پترى وخېژول .
هغۀ د غوړولو مُقدس تېل اؤ سُوچه خوشبوئى هم جوړه کړه ، دا يې داسې مِلاؤ کړل لکه چې د عطرو والا دا کار کړے وى .
د سوزېدُونکې نذرانې د پاره ، د کيکر د لرګى نه هغۀ يوه قُربان ‌ ګاه جوړه کړه . هغه څلور ‌ ګوټه وه ، چې اووۀ نيم فُټه اُوږده وه ، اووۀ نيم فُټه پلنه اؤ څلور نيم فُټه لوړه وه .
هغۀ د څلورو ګوټُونو د پاره د ښکرو په شان څيزُونه جوړ کړل چې د قُربان ‌ ګاه سره يو ځائ کړل . هغۀ په دې هر څۀ باندې د زېړو پترى خېژولى وُو .
هغۀ د قُربان ‌ ګاه د پاره دا ټول سامان هم جوړ کړو : د ايرو د لرې کولو د پاره لوښى ، بېلچې ، جامُونه ، درې غاښى اؤ د ګرمې ايرې لرې کولو د پاره لُوښى . دا ټول سامان د زېړو نه جوړ وو .
هغۀ د زېړو يوه جالۍ جوړه کړه اؤ دا يې د قُربان ‌ ګاه د ژۍ لاندې کېښوده ، چې د قُربان ‌ ګاه مېنځ ته رسېدلې وه .
هغۀ څلور کَړۍ جوړې کړې اؤ په څلورو ګوټُونو يې ورله ولګولې .
هغۀ د وړولو د پاره د کيکر د لرګى نه ورله څلور بازوګان جوړ کړل اؤ د زېړو پترى يې ورباندې وخېژول ،
اؤ د قُربان ‌ ګاه دواړو طرفُونو ته چې کُومې کَړۍ وې په هغو کښې يې ولګولې . قُربان ‌ ګاه د لرګى تختو نه جوړه وه اؤ د مينځ نه تشه وه .
هغۀ د زېړو ښانک اؤ د دې بېخ د هغه ښځې د زېړو د ائينو نه جوړ کړو کُومې چې د مالِک خُدائ د حضُور خېمې په دروازه کښې خِدمت کولو .
هغۀ د مهينې لټې د پړدو نه د مالِک خُدائ د حضُور خېمې د پاره دربار جوړ کړو . د جنُوب په طرف پړدې پنځوس ګزه اُوږدې وې ،
دا د زېړو شلو ستنو اؤ د زېړو په شلو خپو کښې ، د سپينو زرو کُنډو اؤ د سپينو زرو سيخُونو په ذريعه ټينګې کړے شوې وې .
دربار د شمال په طرف هم دومره وو .
د نمرپرېواتۀ طرف هم پينځۀ ويشت ګزه اُوږدې پړدې وې ، سره د لسو ستنو اؤ لسو خپو اؤ د کُنډو اؤ سيخُونو چې د سپينو زرو نه جوړ وُو .
نَمرخاتۀ طرف ، چرته چې دروازه وه ، هلته هم دربار پينځۀ ويشت ګزه اُوږد وو .
د دروازې دواړو طرفُونو ته د درې ستنو اؤ درې خپو سره اووۀ نيم ګزه پړدې وې .
د دربار ګېر ‌ چاپېره ټولې پړدې د مهينې لټې نه جوړې وې .
د ستنو خپې د زېړو نه جوړې کړے شوې وې اؤ د دې کُنډې ، سيخُونه اؤ د ستنو د پاسه سرُونه د سپينو زرو نه جوړ وُو . د دربار ګېر ‌ چاپېره ټولې ستنې د سپينو زرو سيخُونو سره نښلولے شوې وې .
د دربار د دروازې پړده د مهينې لټې نه جوړه وه چې د آسمانى رنګ ، بانجانى اؤ د سُور رنګ وړۍ نه تياره شوې وه . اؤ په ګُلکارۍ ښائسته کړے شوې وه . دا د دربار د پړدو په شان ، لس ګزه اُوږده اؤ دوه نيم ګزه اُوچته وه .
دا د څلورو ستنو اؤ د زېړو څلورو خپو په ذريعه ټينګه کړے شوې وه ، کُنډې ، د ستنو پاسنى سرُونه اؤ سيخُونه يې د سپينو زرو نه جوړ وُو .
د خېمې اؤ د دربار د پاره ګېر ‌ چاپېره ټول موږى د زېړو نه جوړ شوى وُو .
دا د هغه څيزُونو تفصيل دے کُوم چې د مالِک خُدائ د حضُور په خېمه کښې اِستعمال شوې وو ، چرته چې د کاڼو هغه دوه تختې ساتلے شوې وې چې لس حُکمونه ورباندې ليکلے شوى وُو . د تفصيل د تيارولو حُکم مُوسىٰ ورکړے وو اؤ د دې کار د پاره د ليويانو مشر اِتمر وو چې د هارُون اِمام زوئ وو .
د يهُوداه د قبيلې ، بضلى ‌ اېل ، چې د اورى زوئ اؤ د حُور نمسے وو ، هغه هر څۀ جوړ کړل چې مالِک خُدائ حُکم کړے وو .
د هغۀ مدد کوُونکے ، د دان د قبيلې اهلياب د اخيسمک زوئ وو ، هغه زرګر وو ، هغه ماهِر اؤ د مهينې لټې اؤ د آسمانى رنګ ، بانجانى اؤ د سُور رنګ وړۍ جوړُونکے هم وو .
مُقدسې خېمې د پاره مالِک خُدائ ته وقف شوى ټول سرۀ زر يو زر کيلو وُو ، چې د منلے شوى معيار په مُطابق تَللے شوى وُو .
د بنى اِسرائيلو د مردم ‌ شمارۍ په وخت چې کُوم سپين زر راجمع شوى وُو ، هغه درې زره څلور سوه اؤ دېرش کيلو وُو ،
کُوم سړى چې په مردم ‌ شمارۍ کښې شامِل شوى وُو هر يو کس د منلے شوى معيار په مُطابق هغه مُقرر شوے قيمت ورکړو . په مردم ‌ شمارۍ کښې شامِل شوى سړى شپږ لاکهه درې زره پينځۀ سوه پنځوس وُو چې د هغوئ عُمر شل کاله يا د دې نه زيات وو .
درې زره اؤ څلور سوه کيلو سپين زر په کښې اِستعمال شوى وُو د مُقدسې خېمې د سلو خپو اؤ د پړدې د پاره ، د هرې يوې خپې د پاره څلور دېرش کيلو اِستعمال شوى وُو .
د پاتې دېرش کيلو سپينو زرو نه بضلى ‌ اېل سيخُونه ، د ستنو د پاره کُنډې اؤ د ستنو پاسنى سرُونه جوړ کړل .
کُوم زېړ چې مالِک خُدائ ته وقف شوى وُو هغه دوه زره څلور سوه اؤ پينځۀ ويشت کيلو وُو .
هغۀ د دې نه د مالِک خُدائ د حضُور خېمې د دروازې د پاره خپې ، د زېړو قُربان ‌ ګاه سره د زېړو جالۍ اؤ د قُربان ‌ ګاه د پاره نور ټول سامان جوړ کړو ،
د دربار ګېر ‌ چاپېره اؤ د دربار د دروازې د پاره خپې اؤ د خېمې د پاره اؤ ګېر ‌ چاپېره د دربار د پاره ټول موږى يې ترې نه جوړ کړل .
د آسمانى رنګ ، بانجانى اؤ د سُور رنګ وړۍ نه هغوئ ښائسته لِباس جوړ کړو کُوم به چې اِمامانو په مُقدس ځائ کښې د خِدمت کولو په وخت اغوستلو . هغوئ د هارُون د پاره د اِمامانو لِباس جوړ کړو ، هم هغه شان چې څنګه مالِک خُدائ مُوسىٰ ته حُکم کړے وو .
هغوئ د مهينې لټې ، د آسمانى رنګ ، بانجانى اؤ د سُور رنګ وړۍ ، اؤ د سرو زرو تار نه پېش بند جوړ کړو .
هغوئ د سرو زرو پاڼې وټکولې اؤ نرى نرى تارُونه يې ترې نه جوړ کړل چې په مهينه لټه اؤ د آسمانى رنګ ، بانجانى اؤ د سُور رنګ په وړۍ جوړولو کښې ترې نه کار اخستلے شو .
هغوئ د پېش بند د پاره دواړو طرفو ته د ولى پټۍ لګولې وې ، چې د دې په ذريعه تړلے شو .
يو ښۀ ګلکارى شوے کمربند ، چې هغه هم د هغه سامان نه جوړ وو ، هغه د پېش بند سره نښلولے شوے وو اؤ ورسره يو ځائ شوے وو ، هم هغه شان لکه څنګه چې مالِک خُدائ مُوسىٰ ته حُکم کړے وو .
هغوئ سُليمانى کاڼى تيار کړل اؤ په سرو زرو کښې يې ګېر کړل ، په دې باندې د يعقُوب د دولسو زامنو نومُونه د يو ماهِر زرګر په ذريعه ليکلے شوى وُو .
هغوئ دا د پېش بند د ولى په پټو باندې ولګول چې د بنى اِسرائيلو د دولسو قبيلو نُمائندګى کوى ، هم هغه شان لکه څنګه چې مالِک خُدائ مُوسىٰ له حُکم ورکړے وو .
هغوئ هم د هغه سامان نه د سينې جېب جوړ کړو چې د کُوم نه پېش بند جوړ وو اؤ هم هغه شان ګلکارى ورباندې شوې وه .
دا څلور ‌ ګوټه اؤ دوه غبرږه وو ، نهۀ اِنچې اُوږد اؤ نهۀ اِنچې پلن وو .
هغوئ په دې باندې څلور قطاره قيمتى کاڼى ولګول : په اول قطار کښې ياقُوت ، يو زېړ ياقُوت اؤ لعل ،
په دويم قطار کښې ، يو زمرُد ، يو شين ياقُوت اؤ يوه هيره ،
په دريم قطار کښې ، يوه فېروزه ، يو عقيق اؤ يو بانجانى ياقُوت ،
اؤ په څلورم قطار کښې يو شين بخن ياقُوت ، يو سُليمانى کاڼے اؤ يو يشم کاڼے ولګولو . دا په سرو زرو کښې ګېر وُو .
په دې دولسو کاڼو په هر يو کاڼى باندې د يعقُوب د يو زوئ نُوم ليکلے وو ، چې د بنى اِسرائيلو د دولسو قبيلو نُمائندګى وشى .
د سينې جېب د پاره هغوئ د سُوچه سرو زرو زنځيرُونه جوړ کړل ، چې د تارُونو په شان تاؤ شوى وُو .
هغوئ د کاڼو ګېرولو د پاره د سرو زرو دوه څيزُونه جوړ کړل اؤ د سرو زرو دوه کَړۍ اؤ دا دوه کَړۍ يې د سينې جېب په بره ګوټُونو پورې ونښلولې .
هغوئ د سرو زرو هغه دوه زنځيرُونه په دوه کَړو پورې يې وتړل
اؤ د زنځيرُونو نور دوه سرُونه يې په هغه دوه څيزُونو پورې وتړل چې په هغې کښې کاڼى ګېر کړے شوى وُو اؤ داسې يې دا د پېش بند د ولى په پټو پورې مخکښې ونښلول .
هغوئ دوه د سرو زرو کَړۍ جوړې کړې اؤ دا يې د سينې جېب لاندې ګوټُونو دننه غاړې ته د پېش بند خوا کښې ونښلولې .
هغوئ د سرو زرو دوه نورې کَړۍ هم جوړې کړې اؤ دا يې په لاندې حِصه پورې د پېش بند د ولى دوه پټو په مخکښې ونښلولې چې ګنډ ته نزدې وې اؤ په ګُلکارۍ ښائسته کړے شوى کمر ‌ بند د پاسه وې .
هم هغه شان چې څنګه مالِک خُدائ مُوسىٰ ته حُکم ورکړے وو ، هغوئ د سينې د جېب کَړۍ د پېش بند کړو پورې د آسمانى رنګ مزى سره وتړلې ، نو چې داسې د سينې جېب په کمر ‌ بند باندې پروت وى اؤ چې ترې نه لرې کېږى نه .
چې کُومه چُوغه د پېش بند لاندې اغوستلے کېږى هغه ټوله د آسمانى رنګ وړۍ نه جوړه شوې وه .
په هغې کښې د سر د پاره يو سُورے وو ، چې غاړه يې مضبُوطه ګنډلے شوې وه چې ونۀ شلېږى .
د دې په لاندې غاړه باندې هغوئ د آسمانى رنګ ، بانجانى اؤ د سُور رنګ تار انار جوړ کړل اؤ د هر انار په مېنځ کښې د سرو زرو ټلۍ وې ، هم هغه شان چې څنګه مالِک خُدائ مُوسىٰ له حُکم ورکړے وو .
هغوئ د هارُون اؤ د هغۀ د زامنو د پاره قميصُونه جوړ کړل ،
اؤ پټکے ، ټوپۍ اؤ د لټې جانګى ،
اؤ د مهينې لټې اؤ د آسمانى رنګ ، بانجانى اؤ د سُور رنګ وړۍ نه يې کمربند جوړ کړو چې ګلکارى ورباندې شوې وه ، هم هغه شان لکه چې څنګه مالِک خُدائ مُوسىٰ له حُکم ورکړے وو .
هغوئ د سُوچه سرو زرو نه نښه جوړه کړه اؤ په دې باندې يې وليکل ” مالِک خُدائ ته وقف شوے “ .
هغوئ دا د يو آسمانى رنګ مزى سره د پټکى مخې ته وتړله ، هم هغه شان څنګه چې مالِک خُدائ مُوسىٰ له حُکم ورکړے وو .
د مالِک خُدائ د حضُور خېمې ټول کار په ښۀ توګه سر ته ورسېدو . بنى اِسرائيلو هر څۀ هم هغه شان وکړل چې څنګه مالِک خُدائ مُوسىٰ له حُکم ورکړے وو .
هغوئ خېمه اؤ د هغې ټول سامان مُوسىٰ له راوړو ، د دې کُنډې ، چوکاټُونه ، لاړى ، ستنې اؤ د دې خپې ،
د ګډو څرمنې نه جوړه شوې پړده چې سُور رنګ ورکړے شوے وو ، د ښې څرمنې نه جوړه پړده ، د پټولو والا پړده ،
د تړون صندُوق چې د کاڼو تختې په کښې پرتې وې ، د دې د وړلو د پاره بازوګان اؤ د دې د کفارې تخت هم ،
مېز اؤ د دې ټول سامان اؤ خُدائ پاک ته پېش کړے شوې ډوډۍ ،
د سُوچه سرو زرو ډيوټ ، د دې ډيوې اؤ د دې ټول سامان اؤ د ډېوو د پاره تېل ،
د سرو زرو قُربان ‌ ګاه ، د غوړولو تېل ، د خوشبويۍ مصالحې ، خېمې ته د ننوتلو دروازې د پاره پړده ،
د زېړو قُربان ‌ ګاه اؤ ورسره د دې د زېړو جالۍ ، د دې د وړلو د پاره بازوګان اؤ د دې ټول سامان ، د وينځلو د پاره ښانک اؤ د دې بېخ ،
د دربار د پاره پړدې اؤ د دې ستنې اؤ خپې ، دربار ته د ننوتلو د پاره پړده اؤ د دې رسۍ ، د خېمې د پاره موږى ، اؤ هغه ټول سامان چې په خېمه کښې اِستعمالېدلو ،
اؤ د اِمامانو ښائسته لِباس چې په مُقدس ځائ کښې د خِدمت په وخت اغوستلے شو . د هارُون اؤ د هغۀ د زامنو د پاره مُقدس لِباس وو چې کله هغوئ د اِمامانو په توګه خِدمت کولو .
بنى اِسرائيلو ټول کار هم هغه شان سر ته رسولے وو چې څنګه مالِک خُدائ مُوسىٰ له حُکم ورکړے وو .
مُوسىٰ هغه ټول کار ته وکتل اؤ وې ليدل چې هغوئ دا په صحيح توګه هم هغه شان کړے وو څنګه چې مالِک خُدائ حُکم کړے وو . نو مُوسىٰ د هغوئ د پاره برکت وغوښتلو .
بيا مالِک خُدائ مُوسىٰ ته ووئيل ،
” د اولنۍ مياشتې په اوله ورځ مالِک خُدائ د حضُور خېمه ودروه .
په دې کښې د تړون صندُوق کېږده په کُوم کښې چې لس حُکمونه دى اؤ د دې په مخکښې پړده ولګوه .
هغه مېز دننه راوړه اؤ سامان ورباندې کېږده . ډيوټ هم دننه راوړه اؤ ډيوې ورباندې کېږده .
د تړون صندُوق په مخکښې د سرو زرو قُربان ‌ ګاه کېږده کُومه چې د سوزېدُونکې خوشبويۍ د پاره ده اؤ د خېمې په دروازه باندې پړده ځوړنده کړه .
د خېمې په مخکښې د سوزېدُونکې نذرانې قُربان ‌ ګاه کېږده .
د خېمې اؤ قُربان ‌ ګاه په مېنځ کښې د وينځلو ښانک کېږده اؤ اوبۀ په کښې واچوه .
ګېر ‌ چاپېره پړدې ودروه اؤ د دې په دروازه باندې پړده ځوړنده کړه .
بيا د زيتُونو په تېلو باندې غوړولو سره خېمه اؤ د دې ټول سامان وقف کړه اؤ داسې به دا مُقدس شى .
ورپسې ، د غوړولو د تيلو په ذريعه د سوزېدُونکې نذرانې قُربان ‌ ګاه اؤ د دې ټول سامان وقف کړه اؤ قُربان ‌ ګاه به پُوره مُقدسه شى .
د وينځلو ښانک اؤ د دې بېخ هم په داسې طريقه وقف کړه .
هارُون اؤ د هغۀ زامن د خېمې دروازې ته راوله اؤ هغوئ ته ووايه چې غُسل وکړى .
هارُون ته مُقدسې جامې ورواغونده ، سر يې په تيلو غوړ کړه اؤ وقف يې کړه ، نو هغه به د اِمام په توګه زما خِدمت کوى .
د هغۀ زامن راوله اؤ هغوئ ته چُوغې ورواغونده .
بيا د هغوئ سر په تيلو غوړ کړه ، هم هغه شان چې څنګه دې د هغوئ د پلار سر غور کړے وو ، نو چې د اِمامانو په توګه زما خِدمت وکړى . دا غوړول به هغوئ د راتلُونکى ټولو وختُونو د پاره اِمامان جوړ کړى . “
مُوسىٰ هر څۀ هم هغه شان وکړل چې څنګه مالِک خُدائ حُکم ورکړے وو .
چې کله هغوئ د مِصر نه راووتل نو د دويم کال د اولنۍ مياشتې اوله ورځ وه چې د مالِک خُدائ د حضُور خېمه ودرولے شوه .
مُوسىٰ د دې خپې لاندې ولګولې ، چوکاټُونه يې ودرول ، لاړى يې ورسره ولګول اؤ د دې ستنې يې ودرولې .
هغۀ په خېمه باندې د پټولو د پاره پړده خوره کړله اؤ د پاسه يې پرې بله پړده هم واچوله ، لکه څنګه چې مالِک خُدائ حُکم ورکړے وو .
بيا هغۀ د کاڼو دوه تختې واخستلې اؤ د تړون په صندُوق کښې يې کېښودلې . هغۀ د صندُوق په کَړو کښې بازوګان واچول اؤ د دې د کفارې تخت يې ورباندې کېښودو .
بيا هغۀ صندُوق خېمې ته دننه راوړو اؤ پړده يې ځوړنده کړه . نو داسې هغۀ صندُوق پټ کړو ، هم هغه شان چې څنګه مالِک خُدائ حُکم ورکړے وو .
د پړدې نه بهر شمالى طرف ته يې ، په خېمه کښې مېز کېښودو ،
اؤ په دې باندې يې مالِک خُدائ ته پېش کړے شوې ډوډۍ کېښوده ، هم هغه شان چې څنګه مالِک خُدائ حُکم ورکړے وو .
مېز ته مخامخ ، جنُوب طرف ته ، هغۀ په خېمه کښې ډيوټ کېښودو ،
اؤ هغۀ هلته د مالِک خُدائ په حضُور کښې ډېوې بلې کړې ، هم هغه شان چې څنګه مالِک خُدائ حُکم ورکړے وو .
پړدې ته مخامخ ، هغۀ په خېمه کښې د سرو زرو قُربان ‌ ګاه کېښوده ،
اؤ هغۀ ورباندې د خوشبويۍ مصالحې وسوزولې ، هم هغه شان چې څنګه مالِک خُدائ حُکم ورکړے وو .
هغۀ پړده د خېمې په دروازه کښې ځوړنده کړه ،
اؤ هلته پړدې ته مخامخ هغۀ د سوزېدُونکې نذرانې قُربان ‌ ګاه کېښوده . اؤ په هغې باندې يې سوزېدُونکې نذرانې اؤ د غلې نذرانې پېش کړې ، هم هغه شان چې څنګه مالِک خُدائ حُکم ورکړے وو .
هغۀ د وينځلو ښانک د خېمې اؤ قُربان ‌ ګاه په مېنځ کښې کېښودو اؤ اوبۀ يې په کښې واچولې .
مُوسىٰ ، هارُون اؤ د هغۀ زامنو هلته خپل لاسُونه اؤ خپې ووينځلې
چې کله هغوئ دننه خېمې ته يا قُربان ‌ ګاه ته ورتلل ، لکه څنګه چې مالِک خُدائ حُکم ورکړے وو .
مُوسىٰ د خېمې اؤ قُربان ‌ ګاه نه ګېر ‌ چاپېره پړدې ودرولې اؤ دربار ته د ننوتلو په دروازه باندې يې پړده ځوړنده کړه . نو مُوسىٰ ټول کار سر ته ورسولو .
بيا وريځې خېمه پټه کړه اؤ خېمه د مالِک خُدائ د حضُور سپين جلال نه ډکه شوه .
نو مُوسىٰ خېمې ته دننه نۀ شو تلے .
بنى اِسرائيلو صِرف په هغه وخت کښې په بل ځائ کښې کېمپ لګولو چې کله به وريځ د خېمې نه پورته شوه .
تر کُومې پورې چې به وريځ هلته وه ، نو هغوئ به د سفر د پاره خېمې نۀ اُوچتولې .
چې هغوئ کُوم ځائ ته هم سفر کولو نو د ورځې به يې د مالِک خُدائ د حضُور وريځ د خېمې د پاسه ليدله اؤ د شپې به يې په وريځو کښې بل شوے اور ليدلو .
مالِک خُدا ئ د خپل حضُور خېمې نه مُوسىٰ ته آواز وکړو اؤ دا اصُول يې ورته وښودل .
هر کله چې بنى اِسرائيل خپلې قُربانۍ پېش کوى نو دا اصُول به ياد ساتى ، چې کله يو کس د يو ځناور قُربانى پېش کوى ، نو هغه به د سوزېدُنکې نذرانې دپاره ګډ يا چېلے راولى .
کۀ هغه خپل څاروے د سوزېدُونکې نذرانې په توګه پېش کوى ، نو هغه دې د رمى نه يو نر څاروے راولى چې هيڅ عېب په کښې نۀ وى . هغه دې دا د مالِک خُدائ د حضُور مُقدسې خېمې د دروازې په خُلۀ کښې حاضر کړى ، نو مالِک خُدائ به دا قبُول کړى .
هغه کس به خپل لاس ورله په سر کېږدى اؤ دا به ترې نه په قُربانۍ کښې قبُول کړے شى اؤ دا به د هغۀ د پاره کفاره شى .
هغه به هلته غوَيے حلال کړى اؤ د هارُون د کورنۍ اِمامان به مالِک خُدائ ته هغه وينه پېش کړى اؤ چې د خېمې د دروازې په خُلۀ کښې کُومه قُربان ‌ ګاه ده د هغې څلورو واړو طرفُونو ته دې وشيندى .
بيا به د هغه ځناور نه څرمن وباسى اؤ حِصې حِصې به يې کړى ،
اؤ اِمامان به په قُربان ‌ ګاه باندې لرګى سم کېږدى اؤ په لرګو به اور بل کړى .
هغوئ به د ځناور حِصې ، سره د سر اؤ وازګې په اور باندې کېږدى .
د هغه ځناور کولمې اؤ پتُونُونه دې ووينځلے شى اؤ اِمام به دا هر څۀ په قُربان ‌ ګاه باندې وسوزوى ، ځکه چې په اور سوزېدُونکې د دې نذرانې بُوئ په مالِک خُدائ باندې ښۀ لګې .
کۀ هغه کس د ګډو يا د چېلو د رَمې نه څۀ پېش کوى ، نو هغه دې خامخا نر وى چې هيڅ عېب په کښې نۀ وى .
هغه به دا د قُربان ‌ ګاه په شمالى طرف حلالوى اؤ د هغې وينه به اِمامان د قُربان ‌ ګاه څلورو واړو طرفُونو ته وشيندى .
چې کله هغه کس دا حِصې حِصې کړى ، نو اِمامان به د دې ټولې حِصې سره د سر اؤ وازګې په اور باندې کېږدى .
هغه کس به د دې کولمې اؤ پتُونُونه په اوبو ووينځى اؤ اِمام به دا قُربانى مالِک خُدائ ته پېش کړى اؤ په قُربان ‌ ګاه باندې به يې ټوله وسوزوى . په اور سوزېدُونکې د دې نذرانې بُوئ په مالِک خُدائ باندې ښۀ لګې .
کۀ څوک يو مارغۀ د سوزېدُونکې نذرانې په توګه پېش کوى ، نو هغه دې يوه ګُوګُوشتکه يا کونتره وى .
اِمام به دا په قُربان ‌ ګاه باندې پېش کړى ، د هغې څټ به تاؤ کړى اؤ سر به يې په قُربان ‌ ګاه باندې وسوزوى اؤ د هغې وينه دې د قُربان ‌ ګاه په اړخ باندې وڅڅولے شى .
هغه دې د دې ججُوره اؤ په ججُوره کښې چې څۀ وى هغه دې لرې کړى اؤ دا دې د قُربان ‌ ګاه نَمرخاتۀ طرف ته وغورزوى چرته چې ايرې اچولے شى .
هغه دې دا مارغۀ د وزرو نه ونيسى اؤ داسې دې په مېنځ دوه ټوټى شى چې وزر ترې نه بېل نۀ شى . اؤ هغه دې دا ټول په قُربان ‌ ګاه باندې وسوزوى ، په اور سوزېدُونکې د دې نذرانې بُوئ په مالِک خُدائ باندې ښۀ لګې .
کله چې څوک مالِک خُدائ ته يوه د غلې نذرانه پېش کوى ، نو هغه دې ښۀ اوړۀ وى . د زيتُونو تېل اؤ خوشبودار لوبان دې په کښې واچوى ،
د هارُون د کورنۍ اِمامانو ته دې راوړى . اِمام به يو مُوټے د اوړو ، د تېلو اؤ سره د ټولو لوبانو نه راواخلى اؤ په قُربان ‌ ګاه به يې وسوزوى ، دا به د يوې نښې په شان وى چې دا ټوله مالِک خُدائ ته پېش کړې شوې ده . په اور سوزېدُونکې د دې نذرانې بُوئ په مالِک خُدائ باندې ښۀ لګې .
د غلې د نذرانې نه پاتې شوې برخه به د اِمامانو وى ، دا به ډېره مُقدسه ګڼلے شى ، ځکه چې دا مالِک خُدائ ته په اور سوزېدُونکې نذرانې نه اخستے شوې ده .
کۀ دا نذرانه ډوډۍ وى چې په تنُور کښې پخه شوې وى ، نو دا دې د خمبيرې نه بغېر تياره شوې وى . دا دې د اوړو نه تيارې شوې غټې ډوډۍ وى چې د زيتُونو تېل په کښې ګډ وى يا دې نرۍ نرۍ ډوډۍ وى چې د زيتُونو تېل ورباندې لګولے شوى وى .
کۀ هغه نذرانه ډوډۍ وى چې په تبخى باندې پخه شوې وى ، دا به د داسې اوړو نه تياره شوې وى چې د زيتُونو تېل په کښې ګډ وى خو چې خمبيره په کښې نۀ وى .
چې کله يې د يوې نذرانې په توګه پېش کوئ نو دا چُورى کړئ اؤ نور تېل ورباندې واچوئ .
کۀ هغه نذرانه داسې ډوډۍ وى چې په تبخى باندې پخه شوې وى ، نو هغه دې د اوړو اؤ زيتُونو د تېلو نه تياره شوې وى .
دا مالِک خُدائ ته د غلې نذرانې په توګه راوړئ اؤ اِمام ته يې پېش کړئ اؤ هغه به يې قُربان ‌ ګاه ته يوسى .
اِمام به د نښې په توګه يوه برخه ترې نه واخلى چې دا ټوله مالِک خُدائ ته پېش کړے شوې ده اؤ هغه به دا په قُربان ‌ ګاه باندې وسوزوى . په اور سوزېدُونکې د دې نذرانې بُوئ په مالِک خُدائ باندې ښۀ لګې .
د غلې د نذرانې نه پاتې شوې برخه به د اِمامانو وى ، دا به ډېره مُقدسه ګڼلے شى ، ځکه چې دا مالِک خُدائ ته په اور باندې سوزېدُونکې نذرانې نه اخستے شوې ده .
چې د غلې کُومې نذرانې تاسو مالِک خُدائ ته پېش کوئ په يوه نذرانه کښې دې هم خمبيره نۀ وى ، مالِک خُدائ ته په اور سوزېدُونکې نذرانه کښې چې کله هم خمبيره يا شات وانۀ چوئ .
تاسو چې هر کال لَو کوئ نو د خپل فصل وړومبۍ غله مالِک خُدائ ته راوړئ ، خو دا دې په قُربان ‌ ګاه باندې نۀ شى سوزولے .
د غلې په هره نذرانه باندې مالګه اچوئ ، ځکه چې مالګه د خُدائ پاک اؤ ستاسو په مېنځ کښې د تړون نښه ده . ( تاسو په خپلو ټولو نذرانو خامخا مالګه اچوئ . )
چې کله تاسو د خپل رېبلے شوى فصل د وړومبۍ غلې نذرانه مالِک خُدائ ته راوړئ ، نو وريتې شوې دانې يا مېده شوى اوړۀ ورته پېش کوئ .
د زيتُونو تېل په کښې ورګډ کړئ اؤ لوبان ورباندې واچوئ .
اِمام به لږ اوړۀ اؤ څۀ تېل اؤ ورسره ټول لوبان هم وسوزى اؤ دا به مالِک خُدائ ته په اور سوزېدُونکې نذرانې د نښې په توګه وى .
کله چې څوک خپل يو څاروے د سلامتۍ د نذرانې په توګه پېش کوى ، نو هغه دې يو داسې غوَيے يا غوا وى چې هيڅ عېب په کښې نۀ وى .
هغه کس به خپل لاس د هغه ځناور په سر کېږدى اؤ د مالِک خُدائ د حضُور مُقدسې خېمې د دروازې په خُلۀ کښې به يې حلال کړى . د هارُون د کورنۍ اِمامان به هغه وينه د قُربان ‌ ګاه څلورو واړو طرفُونو ته وشيندى
اؤ هغه دې د هغه ځناور دا حِصې مالِک خُدائ ته په اور سوزېدُونکې نذرانې په توګه پېش کړى . په دې کښې به په کولمو باندې ټوله وازګه ،
پښتورګى اؤ په هغې باندې چې څومره وازګه وى اؤ د اينې ښۀ حِصه هم وى .
اِمامان به دا هر څۀ د سوزېدُونکې نذرانو سره په قُربان ‌ ګاه باندې وسوزوى . په اور سوزېدُونکې د دې نذرانې بُوئ په مالِک خُدائ باندې ښۀ لګې .
کۀ چرې د رَمې نه د سلامتۍ د نذرانې په توګه څۀ پېش کولے شى ، کۀ هغه نر وى يا ښځه ، خو چې هيڅ عېب په کښې نۀ وى .
کۀ يو کس يو ګډُورے پېش کوى ،
نو هغه دې خپل لاس ورله په سر کېږدى اؤ د خېمې مخې ته دې هغه حلال کړى . اِمامان به د هغۀ وينه د قُربان ‌ ګاه په څلورو واړو طرفُونو باندې وشيندى
اؤ مالِک خُدائ ته دې د هغه ځناور دا حِصې په اور سوزېدُونکې نذرانې په توګه پېش کړى : د ټول لم وازګه چې د ملا د هډُوکى سره نزدې پرې کړے شوې وى ، هغه ټوله وازګه چې په کولمو پرته وى ،
پښتورګى اؤ هغه وازګه چې ورباندې پرته وى اؤ د اينې ښۀ حِصه هم .
بيا به اِمام دا هر څۀ په اور سوزېدُونکې نذرانې په توګه مالِک خُدائ ته وسوزوى .
کۀ يو کس چېلۍ پېش کوى ،
هغه دې خپل لاس ورله په سر کېږدى اؤ د خېمې مخې ته دې حلال کړى . اِمامان به د دې وينه د قُربان ‌ ګاه په څلورو واړو طرفُونو باندې وشيندى
اؤ مالِک خُدائ ته دې دا حِصې په اور سوزېدُونکې نذرانې په توګه پېش کړى : هغه ټوله وازګه چې په کولمو باندې پرته وى ،
پښتورګى اؤ هغه وازګه چې ورباندې پرته وى اؤ د اينې ښۀ حِصه هم .
اِمام به دا هر څۀ په اور سوزېدُونکې نذرانې په توګه وسوزوى ، دا به په مالِک خُدائ باندې يو ښۀ لګېدُونکے بُوئ وى . د قُربانۍ ټوله وازګه د مالِک خُدائ ده .
يو بنى اِسرائيلے به هم وازګه اؤ وينه نۀ شى خوړلے ، بنى اِسرائيل چې چرته هم اوسېږى نو ټول به دا قانُون د همېشه د پاره منى .
مالِک خُدائ مُوسىٰ ته حُکم وکړو
چې بنى اِسرائيلو ته ووايه چې کۀ څوک ګُناه وکړى اؤ په غلطۍ سره د مالِک خُدائ حُکمونه مات کړى ، نو هغه به دا قانُون منى .
کۀ چرې مشر اِمام ګُناه وکړى اؤ د هغې په ذريعه خلق ګُناهګار شى ، نو هغه به يو څخے پېش کوى چې هيڅ عېب په کښې نۀ وى اؤ د خپلې ګُناه د پاره به يې مالِک خُدائ ته قُربانى کړى .
هغه به څخے د مُقدسې خېمې دروازې خُلې ته راولى ، خپل لاس به ورله په سر کېږدى ، اؤ د مالِک خُدائ په حضُور کښې به يې هلته حلال کړى .
بيا به مشر اِمام د څخى لږه وينه واخلى اؤ خېمې ته به يې دننه يوسى .
هغه به خپله ګوته په وينه کښې ډُوبه کړى اؤ دا دې اووۀ ځله د مُقدسې پړدې مخې ته وشيندى .
بيا به هغه لږه وينه په خېمه کښې د خوشبويۍ د قُربان ‌ ګاه په ښکرو باندې ولګوى . هغه به پاتې شوې وينه د سوزېدُونکې نذرانو قُربان ‌ ګاه په بېخ کښې توئ کړى ، کُومه چې د خېمې د دروازې په خُلۀ کښې ده .
هغه به د دې څخى نه ټوله وازګه واخلى ، هغه وازګه کُومه چې په کولمو باندې وى ،
پښتورګى اؤ کُومه وازګه چې ورباندې پرته وى اؤ د اينې ښۀ حِصه .
اِمام به دا وازګه واخلى اؤ د سوزېدُونکې نذرانو په قُربان ‌ ګاه باندې به يې وسوزوى ، هم هغه شان لکه چې کُوم عمل د سلامتۍ د نذرانې د پاره حلال شوى ځناور وازګې سره کوى .
خو هغه به د دې څرمن ، ټوله غوښه ، سر ، خپې ، دنننى اندامُونه سره د کولمو ،
دا هر څۀ به د خېمو نه بهر هغه پاک ځائ ته يوسى چرته چې ايره غورزولے کېږى ، نو هلته دې يې هغه د لرګو په اور باندې وسوزوى .
کۀ چرې د اِسرائيليانو ټول قوم ګُناه وکړى اؤ په غلطۍ سره د مالِک خُدائ د حُکمُونو نه د يو حُکم ماتولو په وجه ګُناهګار شى ،
بيا چې څنګه د ګُناه پته ورته ولګې ، نو قوم به د ګُناه د نذرانې په توګه يو څخے راولى . هغوئ به دا د مالِک خُدائ د حضُور مُقدسې خېمې ته راولى ،
د قوم مشران به د دې په سر خپل لاسُونه کېږدى اؤ څخے دې هلته حلال کړے شى .
مشر اِمام به د څخى لږه وينه واخلى اؤ خېمې ته به يې دننه يوسى ،
خپله ګوته دې په وينه کښې ډُوبه کړى اؤ هغه دې اووۀ ځله د مالِک خُدائ په حضُور کښې د پړدې په مخکښې وشيندى .
هغه به لږه وينه د خوشبويۍ د قُربان ‌ ګاه په ښکرُونو پورې ولګوى چې دا د مالِک خُدائ په حضُور کښې دننه په خېمه کښې ده اؤ پاتې شوې وينه دې د سوزېدُونکې نذرانې د قُربان ‌ ګاه په بېخ کښې توئ کړى ، کُومه چې د خېمې د دروازې په خُلۀ کښې ده .
بيا به هغه د څخى ټوله وازګه واخلى اؤ په قُربان ‌ ګاه به يې وسوزوى .
هغه به د دې څخى سره هم هغه شان وکړى لکه څنګه چې هغۀ د ګُناه د نذرانې د څخى سره کړى وُو ، نو داسې به اِمام د خلقو د ګُناه د پاره کفاره ادا کړى اؤ هغوئ به معاف شى .
بيا به هغه څخے د خېمو نه بهر يوسى اؤ وبه يې سوزوى ، لکه څنګه چې هغه د خپلې ګُناه د پاره پېش کړے شوے څخے سوزوى . دا نذرانه د قوم د ګُناه د کفارې د پاره ده .
کۀ يو مشر ګُناه وکړى اؤ په غلطۍ سره د مالِک خُدائ د حُکمُونو نه د يو حُکم ماتولو په وجه ګُناهګار شى ،
اؤ چې د خپلې ګُناه پته ورته ولګې ، نو هغه به د خپلې نذرانې په توګه يو چېلے راولى چې هېڅ عېب په کښې نۀ وى .
هغه به خپل لاس د چېلى په سر کېږدى اؤ د قُربان ‌ ګاه هغه طرف ته به يې حلال کړى ، چرته چې د سوزېدُونکې نذرانې ځناور حلالولے شى . دا د ګُناه لرې کولو نذرانه ده .
اِمام به خپله ګوته د ځناور په وينه کښې ډُوبه کړى ، دا دې د قُربان ‌ ګاه په ښکرُونو پورې ولګوى اؤ پاتې شوې وينه دې د قُربان ‌ ګاه په بېخ کښې توئ کړى .
بيا به هغه د دې ټوله وازګه په قُربان ‌ ګاه باندې وسوزوى ، لکه څنګه چې هغه د سلامتۍ د نذرانې د پاره حلال شوى ځناور وازګه سوزوى . داسې به اِمام د هغه مشر د پاره د ګُناه کفاره ادا کړى اؤ هغه به معاف شى .
کۀ يو عام کس ګُناه وکړى اؤ په غلطۍ سره د مالِک خُدائ د حُکمُونو نه د يو حُکم ماتولو په وجه ګُناهګار شى ،
نو چې څنګه د ګُناه پته ورته ولګې ، نو هغه به د خپلې نذرانې په توګه يوه چېلۍ راولى چې هيڅ عېب په کښې نۀ وى .
هغه به خپل لاس د دې په سر کېږدى اؤ د قُربان ‌ ګاه په هغه طرف به يې حلاله کړى ، چرته چې د سوزېدُونکې نذرانې د پاره ځناور حلالېږى .
اِمام به خپله ګوته د دې ځناور په وينه کښې ډُوبه کړى ، دا به د قُربان ‌ ګاه په ښکرُونو پورې ولګوى اؤ پاتې شوې وينه به د قُربان ‌ ګاه په بېخ کښې توئ کړى .
بيا به هغه ټوله وازګه ترې نه لرې کړى ، لکه څنګه چې د سلامتۍ د نذرانې د پاره حلال شوى ځناور نه لرې کولے شى اؤ هغه به دا په قُربان ‌ ګاه باندې وسوزوى ځکه چې په مالِک خُدائ دا بُوئ ښۀ لګې . نو داسې به اِمام د هغه کس د ګُناه کفاره ادا کړى اؤ هغه به معاف شى .
کۀ يو کس د ګُناه د نذرانې د پاره د ګډو نه څۀ راولى ، نو هغه دې يوه ګډه وى چې هيڅ عېب په کښې نۀ وى .
هغه به خپل لاس د دې په سر کېږدى اؤ د قُربان ‌ ګاه په هغه طرف به يې حلاله کړى ، چرته چې د سوزېدُونکې نذرانې د پاره ځناور حلالېږى .
اِمام به خپله ګوته د ځناور په وينه کښې ډُوبه کړى ، د قُربان ‌ ګاه په ښکرُونو پورې دې دا وينه ولګوى اؤ پاتې شوې وينه به هغه د دې په بېخ کښې توئ کړى .
بيا به هغه د دې ټوله وازګه لرې کړى ، لکه څنګه چې د سلامتۍ د نذرانې د پاره حلال شوى ځناور نه وازګه لرې کېږى اؤ هغه به په اور سوزېدُونکې نذرانو سره په قُربان ‌ ګاه باندې وسوزوى کُوم چې مالِک خُدائ ته پېش کېږى . داسې به اِمام د هغه کس د ګُناه د پاره کفاره ادا کړى اؤ هغه به معاف شى .
په دې حالاتو کښې د ګُناه نذرانې ضرُورى ګڼلے کېږى : کۀ څوک د ګواهۍ ورکولو د پاره عدالت ته وغوښتلے شى اؤ هغه معلُومات نۀ ورکوى چې څۀ يې ليدلى يا اؤرېدلى وى ، نو هغۀ ته دې د خپلو بدو سزا مِلاؤ شى .
کۀ څوک په غلطۍ سره يو حرام څيز له لاس وروړى ، لکه چې يو مړ مُردار ځناور له ، نو هغه ناپاک اؤ ګُناهګار دے چې څنګه ورته پته ولګې چې هغۀ دا خطا کړى دى .
کۀ څوک په غلطۍ سره د يو اِنسان يو ناپاک ځائ يا څيز له لاس وروړى ، چې دا څۀ څيز هم وى ، نو هغه ناپاکه اؤ ګُناهګار دے چې څنګه ورته پته ولګې چې هغۀ دا خطا کړى دى .
کۀ څوک بغېر د سوچ کولو نه قسم وخورى ، چې دا قسم د هر څيز په باره کښې وى کۀ قسم ښۀ وى اؤ يا بد وى ، نو هغه ناپاکه اؤ ګُناهګار دے چې څنګه ورته پته ولګې چې هغۀ څۀ کړى دى .
کله چې يو کس ګُناه وکړى ، نو هغه دې خامخا د ګُناه اِقرار وکړى ،
اؤ د خپلې ګُناه په جُرمانه کښې به هغه خامخا يوه ګډه يا چېلۍ مالِک خُدائ ته د نذرانې په توګه راولى . اِمام به د هغه کس د ګُناه د پاره کفاره ادا کړى .
کۀ هغه کس ګډه يا چېلۍ نۀ شى اخستلے ، نو هغه به د خپلې ګُناه د پاره په بدل کښې دوه ګُوګُوشتکې يا دوه کونترې راوړى ، يوه به د ګُناه د نذرانې د پاره اؤ يوه به د سوزېدُونکې نذرانې د پاره وى .
هغه به دا اِمام ته راوړى ، نو وړومبۍ به مارغۀ د ګُناه د نذرانې د پاره پېش کړى . د دې څټ به تاؤ کړى خو چې سر ترې نه بېل نۀ شى
اؤ څۀ وينه دې د قُربان ‌ ګاه په يو طرف باندې وشيندى ، پاتې شوې وينه دې د قُربان ‌ ګاه په بېخ کښې وڅڅولے شى . دا د ګُناه د لرې کولو د پاره يوه نذرانه ده .
بيا د اصُولو په مُطابق هغه دويم مارغۀ دې د سوزېدُونکې نذرانې په توګه پېش کړى . داسې به اِمام د هغه کس د ګُناه د پاره کفاره ادا کړى کُومه چې هغۀ کړې ده اؤ هغه به معاف شى .
کۀ هغه کس دوه ګُوګُوشتکې يا دوه کونترې هم نۀ شى راوړلے ، نو هغه به يو کيلو اوړۀ د ګُناه د نذرانې په توګه راوړى . هغه دې په دې کښې د زيتُونو تېل يا خوشبوئى نۀ اچوى ، ځکه چې دا د ګُناه نذرانه ده .
هغه کس به دا اِمام ته راوړى ، اِمام به يو مُوټے ترې نه د نښې په توګه واخلى چې دا ټول مالِک خُدائ ته پېش کړى شوى دى اؤ په اور سوزېدُونکې نذرانې سره به يې په قُربان ‌ ګاه باندې وسوزوى . دا يوه داسې نذرانه ده چې ګُناه لرې کوى .
داسې اِمام به د هغه کس د ګُناه د پاره کفاره ادا کړى چې په دې مُختلفو ګُناهونو کښې يې کُومه ګُناه هم کړې وى اؤ هغه به معاف شى . پاتې شوى اوړۀ به هم د غلې نذرانې په شان د اِمام وى .
مالِک خُدائ مُوسىٰ ته دا اصُول وښودل .
کۀ يو کس په غلطۍ سره داسې ګُناه وکړى اؤ د هغه قيمت په ورکولو کښې ناکام شى چې کُوم مالِک خُدائ ته پېش کول وُو ، نو هغه به د تاوان د نذرانې په توګه يو داسې ګډ يا چېلے مالِک خُدائ ته راولى چې هيڅ عېب په کښې نۀ وى . د دې قيمت به د منلے شوى معيار په مُطابق مُقررولے شى .
هغه به خامخا هغه پېسې ورکوى چې د کُومو په ورکولو کښې ناکام شوے وى اؤ شل فى ‌ صده زياتې دې هم ورکړى . هغه به دا پېسې اِمام ته ورکړى اؤ اِمام به د هغه کس د ګُناه د نذرانې د پاره ځناور پېش کړى اؤ هغه کس به معاف شى .
کۀ څوک يوه داسې ګُناه وکړى چې په غلطۍ سره د مالِک خُدائ د حُکمُونو نه يو حُکم مات کړى ، نو هغه ګُناهګار دے اؤ جُرمانه به ورکوى .
هغه به خامخا اِمام ته د تاوان د نذرانې په توګه يو ګډ يا چېلے راولى چې هيڅ عېب په کښې نۀ وى . د دې قيمت به د منلے شوى معيار په مُطابق مُقررولے شى . اِمام به د هغۀ د ګُناه د پاره کفاره ادا کړى کُومه چې هغۀ په غلطۍ سره کړې وى اؤ هغه به معاف کړې شى .
دا د هغې ګُناه د تاوان نذرانه ده کُومه چې هغۀ د مالِک خُدائ خِلاف کړے وى .
مالِک خُدائ مُوسىٰ ته دا اصُول وښودل .
کۀ څوک د مالِک خُدائ خِلاف داسې ګُناه وکړى ، لکه چې د يو بنى اِسرائيلى امانت واپس ورنۀ کړى ، يا د چا نه څۀ څيز پټ کړى ، يا څوک دهوکه کړى ، نو يوه نذرانه به ورکړى ،
يا کۀ يو ورک شوے څيز پېدا کړى اؤ د هغې په باره کښې دروغ ووائى اؤ داسې قسم وخورى چې هغۀ دا نۀ دے مُوندلے .
کله چې يو کس په داسې طريقه ګُناه وکړى ، هغۀ چې څۀ څيز هم د غلا يا دهوکې په طريقه اخستے وى نو هغه دې واپس ورکړى . په کُومه ورځ چې هغه ګُناهګار ثابت شى ، نو هغه به خامخا د هغه څيز مالِک ته پُوره تاوان ورکوى اؤ شل فى ‌ صده زيات به هم ورکوى .
هغه دې اِمام ته يو داسې بې ‌ عېبه ګډ يا چېلے راولى چې مالِک خُدائ ته يې د نذرانې په توګه پېش کړى . د دې قيمت به د منلے شوى معيار په مُطابق مُقررولے شى .
اِمام به د هغه کس د ګُناه د پاره کفاره ادا کړى اؤ هغه به معاف شى .
بيا مالِک خُدائ مُوسىٰ ته حُکم وکړو
چې هارُون اؤ د هغۀ زامنو ته د سوزېدُونکې نذرانو د پاره دا اصُول وښايه . يوه سوزېدُونکې نذرانه به ټوله شپه په قُربان ‌ ګاه باندې پرېښودلے شى اؤ اور دې بل وساتلے شى .
بيا به اِمام خپله د لټې چُوغه اؤ د لټې جانګى واغوندى ، په قُربان ‌ ګاه باندې د سوزېدُونکې نذرانې نه پاتې شوې ايرې به لرې کړى اؤ د قُربان ‌ ګاه په څنګ کښې به يې واچوى .
بيا دې جامې بدلې کړى اؤ ايرې دې د خېمو نه بهر يو پاک ځائ ته يوسى .
په قُربان ‌ ګاه دې اور بل وساتلے شى خو چې مړ نۀ شى . اِمام به هر سحر په دې باندې لرګى ږدى ، سوزېدُونکې نذرانه به په دې سمه ږدى اؤ د سلامتۍ د نذرانې وازګه دې ورباندې سوزوى .
اور دې خامخا په قُربان ‌ ګاه بل وساتلے شى اؤ چې کله هم مړ نۀ شى .
دا د غلې نذرانې د پاره اصُول دى . د هارُون د کورنۍ يو اِمام به د مالِک خُدائ په حضُور کښې د قُربان ‌ ګاه په مخکښې د غلې نذرانه پېش کړى .
بيا به هغه د ښو اوړو چې تېل ورسره ګډ وى اؤ خوشبوئى ورباندې پرته وى د هغې نه دې يو مُوټے واخلى اؤ په قُربان ‌ ګاه باندې به يې د يوې نښې په توګه وسوزوى چې دا ټوله مالِک خُدائ ته پېش کړے شوې ده . د دې نذرانې بُوئ په مالِک خُدائ ښۀ لګې .
اِمامان به هغه پاتې شوې برخه وخورى . د دې نه به پتيره ډوډۍ پخه کړے شى اؤ په مُقدس ځائ کښې ، د مالِک خُدائ د حضُور د خېمې په دربار کښې به وخوړلے شى . دا مالِک خُدائ اِمامانو له په سوزېدُونکې نذرانه کښې د هغوئ د برخې په توګه ورکړې ده . دا د ګُناه د نذرانې اؤ د تاوان د نذرانې په شان ډېره مُقدسه ده .
په راتلُونکى ټولو وختُونو کښې د هارُون د اولاد هر يو نر کس مالِک خُدائ ته په اور سوزېدُونکې نذرانې نه خپله برخه د همېشه د پاره خوړلے شى . کۀ بل هر څوک هم دې نذرانې له لاس وروړى نو د دې د پاکوالى په وجه به هغۀ ته تکليف ملاوېږى .
بيا مالِک خُدائ مُوسىٰ ته دا اصُول وښودل .
په کُومه ورځ چې د هارُون د کورنۍ يو اِمام مُقررولے شى نو هغه به يو کيلو ښۀ اوړۀ مالِک خُدائ ته د نذرانې په توګه پېش کوى د عامې غلې د نذرانې په شان ، نيم په سحر کښې اؤ نيم په ماښام کښې .
دا به په تېلو کښې ګډ شى ، په تبخى به پاخۀ کړے شى اؤ چُورى به کړے شى اؤ د غلې د نذرانې په توګه به پېش کړے شى ، د دې بُوئ په مالِک خُدائ ښۀ لګې .
په راتلُونکى ټولو وختُونو کښې به د هارُون د اولاد هر يو کس دا نذرانه تياروى کُوم چې د مشر اِمام په توګه خِدمت کوى . مالِک خُدائ ته د پېش کړے شوې قُربانۍ په توګه دا به ټوله وسوزولے شى .
د اِمام د غلې د نذرانې يوه برخه به هم نۀ شى خوړلے ، ټوله به خامخا سوزولے شى .
بيا مالِک خُدائ مُوسىٰ ته حُکم وکړو چې
هارُون اؤ د هغۀ زامنو ته د ګُناه د نذرانې د پاره دا اصُول وښايه . د ګُناه د نذرانې ځناور به د مالِک خُدائ په حضُور کښې حلالولے شى ، چرته چې د سوزېدُونکې نذرانې د پاره ځناور حلالېږى . دا يوه ډېره مُقدسه نذرانه ده .
کُوم اِمام چې دا ځناور قُربانى کوى هغه به دا په مُقدس ځائ کښې وخورى چې هغه د مالِک خُدائ د حضُور د خېمې دربار دے .
هر څوک يا هر څيز چې د دې ځناور د غوښې سره ولګې نو هغوى ته به د دې د پاکوالى په وجه تکليف مِلاؤ شى . کۀ جامې د ځناور په وينه ولړلے شى ، نو هغه به خامخا په مُقدس ځائ کښې وينځلے شى .
د خاورې په کُوم لُوښى کښې چې غوښه يشولے شوې وى هغه دې مات کړلے شى اؤ کۀ د زېړو لوښے اِستعمال شوے وى ، نو هغه دې ومږلے شى اؤ په اوبو کښې دې کنګال کړے شى .
د اِمامانو د کورَنو هر نر دا نذرانه خوړلے شى ، دا ډېره مُقدسه ده .
خو کۀ د کُوم ځناور وينه مُقدسې خېمې ته دننه راوړلے شى اؤ د ګُناه د کفارې ادا کولو د پاره اِستعمال شى ، نو هغه ځناور دې نۀ شى خوړلے چې د کُوم نه وينه اخستے شوې وى ، اؤ دا دې وسوزولے شى .
دا لاندې د تاوان د نذرانو د پاره اصُول دى ، کُومې چې ډېرې مُقدسې دى .
د تاوان نذرانې د پاره ځناور به هلته حلالېږى ، چرته چې د سوزېدُونکې نذرانې ځناور حلالېږى اؤ د دې وينه دې د قُربان ‌ ګاه په ټولو طرفُونو وشيندلے شى .
د دې ټوله وازګه دې په قُربان ‌ ګاه باندې پېش کړے شى : لم ، هغه وازګه چې په کولمو پرته وى ،
پښتورګى اؤ هغه وازګه چې ورباندې پرته وى اؤ د اينې ښه حِصه هم .
اِمام به هغه ټول مالِک خُدائ ته په اور سوزېدُونکې نذرانې په توګه په قُربان ‌ ګاه وسوزوى . دا د تاوان نذرانه ده .
د اِمامانو د کورَنو هر نر کس دا خوړلے شى ، خو دا به خامخا په يو مُقدس ځائ کښې خوړلے شى ، ځکه چې دا ډېره مُقدسه ده .
د ګُناه نذرانې اؤ د تاوان نذرانې دواړو د پاره يو شان اصُول دى : غوښه د هغه اِمام ده چې کفاره ادا کوى .
اِمام چې د چا د پاره سوزېدُونکې نذرانه پېش کوى نو د هغه ځناور څرمن به د هغه اِمام وى .
د غلې هره يوه نذرانه کُومه چې په تنُور کښې يا لوښى يا په تبخى پخېږى هغه د اِمام ده چا چې خُدائ پاک ته دا پېش کړې ده .
خو د غلې هغه ټولې نذرانې چې پخې شوې نۀ وى ، کۀ په تېلو غوړې وى يا سپورې وى ، هغه د هارُون د کورنۍ د ټولو اِمامانو دى اؤ يو برابر دې په هغوئ باندې وويشلے شى .
دا د سلامتۍ د نذرانو د پاره اصُول دى کُومې چې مالِک خُدائ ته پېش کولے شى .
کۀ يو کس دا نذرانه د شُکرانې په توګه خُدائ پاک ته پېش کوى ، چې کُوم ځناور قُربانى کېږى د هغه سره دې په يو ځائ د پتيرې ډوډۍ يوه نذرانه پېش کړى : داسې غټه ډوډۍ چې د زيتُونو تېل ورسره ګډ شوى وى يا نرۍ پخې شوې ډوډۍ چې د زيتُونو تېل ورباندې لګولے شوى وى يا د ښو اوړو نه پخه شوې داسې ډوډۍ چې د زيتُونو تېل ورسره ګډ شوى وى .
د دې نه علاوه ، هغه دې خمبيره پخې شوې ډوډۍ هم پېش کړى .
هغه دې د هر قِسم ډوډۍ يوه يوه حِصه د خاص برخې په توګه مالِک خُدائ ته پېش کړى ، دا د هغه اِمام دى کُوم چې د ځناور وينه واخلى اؤ د قُربان ‌ ګاه سره يې وشيندى .
د سلامتۍ د نذرانې غوښه دې خامخا هم په هغه ورځ وخوړلے شى چې په کُومه ورځ هغه قُربانى کېږى ، تر بل سحر پورې دې د هغې نه هيڅ څيز پاتې نۀ شى .
کۀ يو کس د قسم پُوره کولو يا د خپلې رضاکارانه نذرانې په توګه ، د سلامتۍ نذرانه راوړى ، چې دا په کُومه ورځ پېش کېږى نو په هغه ورځ دې خوړلے شى خو چې څۀ پاتې وى نو هغه په بله ورځ خوړلے شى .
څۀ غوښه چې پاتې وى نو هغه دې په دريمه ورځ وسوزولے شى .
کۀ د سلامتۍ نذرانې نه څۀ په دريمه ورځ هم وخوړلے شى ، نو خُدائ پاک به د هغه کس نذرانه قبُوله نۀ کړى . دا نذرانه به د هغۀ په فائده کښې حِساب نۀ شى بلکې ناپاکه به وګنلے شى اؤ چې څوک هم دا وخورى نو هغۀ ته به د خپلو بدو سزا مِلاؤ شى .
کۀ چرې دا غوښه په يو ناپاک څيز پورې ولګې ، نو دا دې نۀ شى خوړلے ، بلکې ودې سوزولے شى . چې څوک پاک وى نو هغه دا پاتې شوې غوښه خوړلے شى ،
خو کۀ څوک پاک نۀ وى اؤ د سلامتۍ نذرانې غوښه وخورى کُومه چې مالِک خُدائ ته پېش کړے شوې وى ، نو هغه به نور د خُدائ پاک د خلقو نه نۀ شى ګڼلے .
کۀ يو کس ناپاک څيز له لاس وروړى ، کۀ هغه ناپاکى د بنيادم يا د ځناور وى اؤ د دې نذرانې غوښه وخورى ، نو هغه به نور د خُدائ پاک د خلقو نه نۀ شى ګڼلے .
مالِک خُدائ مُوسىٰ ته دا اصُول وښودل
کُوم چې د بنى اِسرائيلو د پاره دى : د څاروو ، ګډو ، يا د چېلو وازګه مۀ خورئ .
يو ځناور چې په خپل مرګ مړ وى يا کۀ ځنګلى ځناورو وژلے وى د هغۀ وازګه به نۀ خورئ ، خو هغه د څۀ بل مقصد د پاره اِستعمالېدے شى .
کۀ څوک د يو ځناور وازګه وخورى کُوم چې مالِک خُدائ ته په اور سوزېدُونکې نذرانې په توګه پېش کېدے شو نو هغه کس به نور د خُدائ پاک د خلقو نه نۀ شى ګڼلے .
بنى اِسرائيل چې چرته هم اوسېږى ، هغوئ دې هيڅ کله هم د مارغانو يا د ځناورو وينه نۀ خورى .
هر څوک چې وينه وخورى نو هغه به نور د خُدائ پاک د خلقو نه نۀ شى ګڼلے .
بيا مالِک خُدائ مُوسىٰ ته دا اصُول وښودل
کُوم چې د بنى اِسرائيلو د پاره دى : هر څوک چې يوه د سلامتۍ نذرانه پېش کوى نو د هغې يوه برخه به د خاص تُحفې په توګه مالِک خُدائ ته پېش کوى ،
هغه دې دا په خپلو لاسُونو په اور سوزېدُونکې نذرانې په توګه راوړى . هغه دې د هغه ځناور وازګه سره د ځناور د سينې راوړى اؤ مالِک خُدائ ته دې د يو خاص تُحفې په توګه پېش کړى .
اِمام به وازګه په قُربان ‌ ګاه باندې وسوزوى ، خو هغه سينه به د اِمامانو وى .
د ځناور وروستونے ښے پتُون به د يوې برخې په توګه اِمام ته ورکولے شى ،
هغه اِمام له کُوم چې وينه اؤ د سلامتۍ نذرانې وازګه پېش کوى .
د ځناور سينه يوه خاص تُحفه ده اؤ ښے پتُون يوه خاص برخه ده چې مالِک خُدائ يې د بنى اِسرائيلو نه اخلى اؤ اِمامانو له يې ورکوى . نو داسې بنى اِسرائيل به په راتلُونکى ټولو وختُونو کښې دا اِمامانو ته ورکوى .
دا مالِک خُدائ ته په اور سوزېدُونکې نذرانې برخه ده چې هارُون اؤ د هغۀ زامنو ته ورکړے شوه چې په کُومه ورځ هغوئ د اِمامانو په توګه مُقرر شول .
په هغه ورځ مالِک خُدائ بنى اِسرائيلو ته حُکم وکړو چې هغوئ ته د نذرانې دا برخه ورکړى . دا يو اصُول دے چې په راتلُونکى ټولو وختُونو کښې به يې بنى اِسرائيل خامخا منى .
دا اصُول د سوزېدُونکې نذرانو د پاره دى ، د غلې نذرانو د پاره ، د ګُناه نذرانو ، د تاوان نذرانو ، د مُقررولو نذرانو اؤ د سلامتۍ د نذرانو د پاره دى .
هلته په بيابان کښې د سينا په غرۀ باندې ، مالِک خُدائ په هغه ورځ مُوسىٰ له دا حُکمونه ورکړل اؤ هغۀ بنى اِسرائيلو ته ووئيل چې خپلې نذرانې راوړئ .
بيا مالِک خُدائ مُوسىٰ ته ووئيل ،
” هارُون اؤ د هغۀ زامن اؤ د اِمامانو لِباس ، د غوړولو تېل ، د ګُناه نذرانې د پاره څخے ، د پتيرې ډوډۍ ټوکرۍ اؤ دوه ګډان راوله .
اؤ زما د حضُور مُقدسې خېمې د دروازې خُلې ته ټول قوم راوغواړه چې هلته راغونډ شى . “
مُوسىٰ هم هغه شان وکړل چې څنګه مالِک خُدائ حُکم ورکړے وو اؤ چې کله ټول قوم هلته راغونډ شو ،
نو مُوسىٰ هغوئ ته ووئيل ، ” زۀ چې څۀ کوم مالِک خُدائ د دې حُکم راکړے دے . “
مُوسىٰ هارُون اؤ د هغۀ زامن مخکښې راوستل اؤ هغوئ له يې په اوبو غُسل وکړو .
هغۀ هارُون ته هغه قميص اؤ چُوغه ورواغوستله اؤ د ملا نه يې پټۍ ورله تاؤ کړه . هغه پېش بند يې ورواغوستلو اؤ په يو ښۀ ګلکارى شوى کمر ‌ بند سره يې ونښلولو چې د هغۀ د ملا نه تاؤ وو .
هغۀ ورله د سينې جېب ولګولو اؤ اُوريم اؤ تميم يې په کښې کېښودل .
هارُون ته يې پټکے ورپه سر کړو اؤ د دې مخې ته يې د سرو زرو ګُل ولګولو چې دا د وقف کولو مُقدسه نښه وه ، هم هغه شان چې څنګه مالِک خُدائ هغۀ ته حُکم ورکړے وو .
بيا مُوسىٰ د غوړولو تېل واخستل اؤ د مالِک خُدائ د حضُور په مُقدسه خېمه اؤ چې په هغې کښې څۀ هم وُو په هغې باندې يې ولګول ، نو هغۀ دا هر څۀ مالِک خُدائ ته مخصُوص کړل .
هغۀ څۀ تېل اووۀ ځله په قُربان ‌ ګاه ، د دې په سامان اؤ د وينځلو په ښانک اؤ د دې په بېخ باندې وشيندل ، د دې د پاره چې دا مالِک خُدائ ته وقف کړى .
مُوسىٰ د هارُون په سر باندې د غوړولو دپاره څۀ تېل واچول اؤ سر يې ورله غوړ کړو چې وقف شى .
بيا ، مُوسىٰ د هارُون زامن مخکښې راوستل اؤ قميصُونه يې ورواغوستل ، د هغوئ د ملا نه يې پټۍ تاؤ کړې اؤ ټوپۍ يې ورپه سر کړې ، هم هغه شان چې څنګه مالِک خُدائ حُکم ورکړے وو .
بيا مُوسىٰ د ګُناه د نذرانې د پاره هغه څخے راوستو اؤ هارُون اؤ د هغۀ زامنو د دې په سر باندې خپل لاسُونه کېښودل .
مُوسىٰ دا حلال کړو اؤ څۀ وينه يې واخستله اؤ د خپلې ګوتې سره يې د قُربان ‌ ګاه په ښکرُونو پورې ولګوله ، د دې د پاره چې وقف يې کړى . بيا هغۀ پاتې شوې وينه د قُربان ‌ ګاه په بېخ کښې توئ کړه . نو دا يې وقف کړه اؤ د دې کفاره يې ادا کړه .
مُوسىٰ په کولمو پرته ټوله وازګه ، د اينې ښۀ حِصه ، پښتورګى سره د هغه وازګې چې ورباندې پرتې وى ، دا هر څۀ يې واخستل اؤ په قُربان ‌ ګاه باندې يې وسوزول .
خو هغۀ څخے ، سره د څرمنې ، غوښې اؤ د کولمو يوړو اؤ د خېمو نه بهر يې وسوزولو ، هم هغه شان چې څنګه مالِک خُدائ حُکم ورکړے وو .
بيا ، مُوسىٰ د سوزېدُونکې نذرانې د پاره ګډ راوستلو اؤ هارُون اؤ د هغۀ زامنو خپل لاسُونه د دې په سر کېښودل .
مُوسىٰ دا حلال کړو اؤ د دې وينه يې د قُربان ‌ ګاه په څلورو واړو طرفُونو باندې وشيندله .
هغۀ دا ګډ حِصې حِصې کړو اؤ د هغۀ دننى اندامُونه اؤ پتُونُونه يې په اوبو ووينځل اؤ سر ، وازګه اؤ نور ټول پاتې شوے ګډ يې په قُربان ‌ ګاه باندې وسوزولو ، هم هغه شان چې څنګه مالِک خُدائ حُکم ورکړے وو . دا سوزېدُونکې نذرانه يوه په اور تيارېدُونکې نذرانه وه اؤ د دې بُوئ په مالِک خُدائ ښۀ ولګېدو .
بيا مُوسىٰ دويم ګډ راوستلو ، کُوم چې د اِمامانو د مُقررولو د پاره وو اؤ هارُون اؤ د هغۀ زامنو خپل لاسُونه د دې په سر کېښودل .
مُوسىٰ دا حلال کړو اؤ څۀ وينه يې واخستله اؤ د هارُون د ښى غوږ په نرم ځائ ، د هغۀ د ښى لاس په غټه ګوته اؤ د هغۀ د ښۍ خپې په غټه ګوته باندې يې ولګوله .
بيا هغۀ د هارُون زامن مخکښې راوستل اؤ څۀ وينه يې د هغوئ د ښى غوږُونو په نرمو ځايُونو ، د هغوئ د ښى لاسُونو په غټو ګوتو اؤ د هغوئ د ښۍ خپو په غټو ګوتو پورې ولګوله . بيا مُوسىٰ هغه پاتې شوې وينه د قُربان ‌ ګاه په څلورو واړو طرفُونو باندې وشيندله .
هغۀ وازګه ، لم ، هغه ټوله وازګه چې په دننى اندامُونه پرته وى ، د اينې ښۀ حِصه ، پښتورګى سره د هغه وازګې چې ورباندې پرته وى اؤ ښے پتُون واخستلو .
بيا هغۀ د پتيرې ډوډۍ د ټوکرۍ نه يوه ډوډۍ واخستله کُومه چې مالِک خُدائ ته وقف شوې وه ، يوه غوړه ډوډۍ اؤ يوه نرۍ ډوډۍ راواخستله اؤ د وازګې اؤ د ښى پتُون د پاسه يې کېښودله .
هغۀ دا هر څۀ د هارُون اؤ د هغۀ د زامنو په لاسُونو کښې کېښودل ، نو هغوئ دا د يوې خاص تُحفې په توګه مالِک خُدائ ته پېش کړل .
مُوسىٰ دا هر څۀ د هغوئ نه واخستل اؤ په قُربان ‌ ګاه باندې يې ، د سوزېدُونکې نذرانې د پاسه ، د مُقررولو نذرانې په توګه وسوزول . دا په اور سوزېدُونکې نذرانه وه اؤ د دې بُوئ په مالِک خُدائ ښۀ ولګېدو .
بيا مُوسىٰ هغه سينه واخستله اؤ مالِک خُدائ ته يې د يوې خاص تُحفې په توګه پېش کړه . دا د مُوسىٰ د مُقررولو په ګډ کښې حِصه وه . مُوسىٰ هر څۀ هم هغه شان وکړل چې څنګه مالِک خُدائ حُکم ورکړے وو .
مُوسىٰ د سر غوړولو څۀ تېل اؤ څۀ وينه د قُربان ‌ ګاه نه واخستله اؤ په هارُون اؤ د هغۀ په زامنو اؤ د هغوئ په جامو يې وشيندله . داسې هغۀ هغوئ اؤ د هغوئ جامې مالِک خُدائ ته مخصُوصې کړې .
مُوسىٰ هارُون اؤ د هغۀ زامنو ته ووئيل ، ” دا غوښه د مالِک خُدائ د حضُور خېمې خُلې ته يوسئ ، وې يشوئ اؤ د هغې ډوډۍ سره يې وخورئ کُومه چې د مُقررولو نذرانې په ټوکرۍ کښې ده ، هم هغه شان چې څنګه مالِک خُدائ حُکم کړے دے .
کُومه غوښه يا ډوډۍ چې پاتې وى نو هغه وسوزوئ .
اووۀ ورځې به تاسو د خېمې د دروازې خُلې نه نۀ ځئ ، چې ستاسو د مُقررولو رسمُونه پُوره شوى نۀ وى .
چې نن مُونږ څۀ وکړل نو مالِک خُدائ مُونږ له د دې کولو حُکم راکړے دے ، چې ستاسو د ګُناه کفاره ادا کړُو .
تاسو به د مُقدسې خېمې د دروازې په خُلۀ کښې اووۀ شپې اؤ ورځې پاتے کېږئ ، هغه کار به کوئ د کُوم چې مالِک خُدائ حُکم کړے دے . کۀ تاسو داسې ونۀ کړئ نو مړۀ به شئ . ځکه چې دا هغه څۀ دى د کوم چې مالِک خُدائ ما له حُکم راکړے دے . “
نو هارُون اؤ د هغۀ زامنو هغه هر څۀ وکړل لکه څنګه چې مالِک خُدائ د مُوسىٰ په ذريعه حُکم ورکړے وو .
د مُقررولو د رسمُونو نه پس په اتمه ورځ ، هارُون د هغۀ زامن اؤ د اِسرائيليانو مشران مُوسىٰ راوغوښتل .
هغۀ هارُون ته ووئيل ، ” يو څخے اؤ يو ګډ روان کړه چې هيڅ عېب په کښې نۀ وى اؤ مالِک خُدائ ته يې پېش کړه ، څخے د ګُناه د نذرانې د پاره دے اؤ ګډ د سوزېدُونکې نذرانې د پاره دے .
بيا بنى اِسرائيلو ته ووايه چې د ګُناه د نذرانې د پاره يو چېلے ، د يو کال څخے اؤ د يو کال ګډُورے بوځى چې هيڅ عېب په کښې نۀ وى ، دا به د سوزېدُونکې نذرانې د پاره وى ،
اؤ يو غوَيے اؤ يو ګډ به د سلامتۍ د نذرانې د پاره وى . هغوئ به دا مالِک خُدائ ته قُربانى کړى ، د غلې نذرانه به هم وى چې تېل ورسره ګډ وى . هغوئ به خامخا داسې کوى ځکه چې مالِک خُدائ به نن هغوئ ته څرګندېږى . “
هغوئ هر څۀ د مُقدسې خېمې مخې ته راوړل چې څنګه مُوسىٰ حُکم کړے وو اؤ د مالِک خُدائ د عِبادت د پاره ټول قوم هلته راغونډ شو .
مُوسىٰ ووئيل ، ” مالِک خُدائ تاسو له حُکم درکړے دے چې دا هر څۀ وکړئ ، نو د هغۀ د حضُور سپين جلال به تاسو ته ښکاره شى . “
بيا هغۀ هارُون ته ووئيل ، ” قُربان ‌ ګاه ته لاړ شه اؤ د ګُناه نذرانه اؤ سوزېدُونکې نذرانه پېش کړه چې ستا اؤ د خلقو د پاره کفاره ادا شى . د خلقو د پاره نذرانه پېش کړه اؤ د هغوئ د پاره کفاره ادا کړه ، هم هغه شان چې څنګه مالِک خُدائ حُکم کړے دے . “
هارُون قُربان ‌ ګاه ته لاړو اؤ د خپل ځان د پاره يې يو څخے د ګُناه د نذرانې په توګه حلال کړو .
د هغۀ زامنو وينه راوړه اؤ هغۀ خپله ګوته په دې کښې ډُوبه کړه ، لږه يې د قُربان ‌ ګاه په ښکرو پورې ولګوه اؤ پاتې شوې وينه يې د قُربان ‌ ګاه په بېخ کښې توئ کړه .
بيا هغۀ د ګُناه د نذرانې نه وازګه ، پښتورګى اؤ د اينې ښۀ حِصه په قُربان ‌ ګاه باندې وسوزول ، هم هغه شان چې څنګه مالِک خُدائ مُوسىٰ ته حُکم ورکړے وو .
خو هغۀ غوښه اؤ څرمن د کېمپ نه بهر وسوزوله .
هغه ځناور يې حلال کړو کُوم چې د هغۀ د خپلې سوزېدُونکې نذرانې د پاره وو . د هغۀ زامنو هغۀ له وينه راوړه ، نو هغۀ د قُربان ‌ ګاه په څلورو واړو طرفُونو باندې وشيندله .
بيا هغوئ هغۀ له د سوزېدُونکې نذرانې يوه يوه حِصه سره د سر ورکړه اؤ هغۀ دا په قُربان ‌ ګاه باندې وسوزول .
بيا هغۀ دنننى اندامُونه اؤ پتُونُونه ووينځل اؤ په قُربان ‌ ګاه باندې يې د پاتې شوې سوزېدُونکې نذرانې د پاسه وسوزول .
د هغې نه پس ، هغۀ د خلقو نذرانې پېش کړې . چېلے يې بوتلو کُوم چې د خلقو د ګُناه د پاره پېش کولے شو ، حلال اؤ پېش يې کړو ، هم هغه شان چې څنګه يې د خپلې ګُناه د پاره پېش کړے وو .
هغۀ د سوزېدُونکې نذرانې د پاره ځناور هم راوستلو اؤ د اصُولو په مُطابق يې پېش کړو .
هغۀ د غلې نذرانه پېش کړه ، هغۀ يو مُوټے اوړۀ واخستل اؤ په قُربان ‌ ګاه باندې يې وسوزول . دا د هرې ورځې سوزېدُونکې نذرانې نه علاوه وه .
هغۀ غوَيے اؤ ګډ د خلقو د پاره د سلامتۍ نذرانې په توګه حلال کړل . د هغۀ زامنو هغۀ له وينه راوړه اؤ هغۀ د قُربان ‌ ګاه په څلورو واړو طرفُونو باندې واچوله .
هارُون د غوَيى اؤ ګډ د وازګې والا حِصې واخستلې ،
د هغه ځناورو په سينو يې د پاسه کېښودلې اؤ هر څۀ يې قُربان ‌ ګاه ته راوړل . هغۀ وازګه په قُربان ‌ ګاه باندې وسوزوله
اؤ هغه سينې اؤ ښے پتُون يې مالِک خُدائ ته د اِمامانو د پاره د خاص تُحفې په توګه پېش کړې ، څنګه چې مُوسىٰ حُکم کړے وو .
چې کله هارُون ټولې قُربانۍ ختمې کړې ، هغۀ خپل لاسُونه د خلقو طرف ته اُوږدۀ کړل اؤ د هغوئ د پاره يې برکت وغوښتو اؤ بيا راکُوز شو .
مُوسىٰ اؤ هارُون د مالِک خُدائ مُقدسې خېمې ته دننه لاړل اؤ چې راووتل ، نو د خلقو د پاره يې برکت وغوښتلو اؤ د مالِک خُدائ سپين جلال ټولو خلقو ته څرګند شو .
ناڅاپه مالِک خُدائ اور راولېږلو اؤ دې اور په قُربان ‌ ګاه باندې د وازګې والا حِصې اؤ سوزېدُونکې نذرانه پُوره وسوزوله . چې خلقو دا وليدل ، نو هغوئ ټولو چغې کړې اؤ سجده يې وکړه .
نو د هارُون زامنو ندب اؤ ابيهُو ، هر يو خپله د اور بېلچه واخستله اؤ ژوندى سکارۀ يې په کښې واچول ، خوشبوئى يې ورباندې واچوله اؤ دا يې مالِک خُدائ ته پېش کړل . خو دا اور خُدائ پاک ته قبُول نۀ وو ، ځکه چې مالِک خُدائ هغوئ له د دې د پېش کولو حُکم نۀ وو ورکړے .
نو ناڅاپه مالِک خُدائ اور راولېږلو اؤ دې اور هلته د مالِک خُدائ په حضُور کښې هغوئ وسوزول اؤ مړۀ شول .
بيا مُوسىٰ هارُون ته ووئيل ، ” د مالِک خُدائ مطلب دا وو کله چې هغۀ ووئيل ، هر څوک چې زما خِدمت کوى هغوئ دې خامخا زما د پاکوالى عِزت کوى ، زۀ به خپلو خلقو ته خپل جلال څرګند کړم . “ خو هارُون غلے پاتې شو .
مُوسىٰ ميسائيل اؤ الصفن ، د عُزى ‌ اېل زامن راوغوښتل ، عُزى ‌ اېل د هارُون ترۀ وو اؤ مُوسىٰ هغوئ ته ووئيل ، ” دلته راشئ اؤ د خپل ترۀ د زامنو مړى د مُقدسې خېمې نه يوسئ اؤ د کېمپ نه بهر يې کېږدئ . “
نو هغوئ راغلل اؤ مړى يې د جامو نه ونيول اؤ د خېمو نه بهر يې يوړل ، هم هغه شان چې څنګه مُوسىٰ حُکم ورکړے وو .
بيا مُوسىٰ هارُون اؤ د هغۀ زامنو اِلعازار اؤ اِتمر ته ووئيل ، ” خپل وېښتۀ ببر مۀ ساتئ اؤ نۀ چې خپلې جامې وشلوئ چې ښکاره کړئ چې په غم غمژن يئ . کۀ تاسو داسې وکړل ، نو مړۀ به شئ . اؤ مالِک خُدائ به ټول قوم ته په قهر شى . خو نورو اِسرائيليانو ته اِجازت دے چې په دې غم غمژن شى کُوم مرګ چې د مالِک خُدائ د اور په وجه شوے دے .
د مُقدسې خېمې د دروازې د خُلې نه مۀ ځئ ګنى مړۀ به شئ ، ځکه چې تاسو د مالِک خُدائ په تېلو غوړ کړے شوى يئ . “ نو هغوئ هم هغه شان وکړل چې څنګه مُوسىٰ وئيلى وُو .
نو مالِک خُدائ هارُون ته ووئيل ،
” د انګُورو يا د وربشو شرابو څښلو نه پس تۀ اؤ ستا زامن زما د حضُور مُقدسې خېمې ته مۀ ننوځئ ، کۀ تاسو داسې وکړل ، نو مړۀ به شئ . دا قانُون د همېشه د پاره دے چې ستاسو ټول اولاد به پرې عمل کوى .
تاسو خامخا د هغه څيزُونو په مېنځ کښې فرق کوئ څۀ چې د خُدائ پاک دى يا څۀ چې د عام اِستعمال د پاره دى اؤ د هغه څيزُونو په مېنځ کښې چې کُوم پاک دى اؤ کُوم ناپاک دى .
تاسو بنى اِسرائيلو ته هغه ټول قانُون وښايئ کُوم چې ما د مُوسىٰ په ذريعه درکړے دے . “
مُوسىٰ هارُون اؤ د هغۀ دوه پاتې شوو زامنو ، اِلعازار اؤ اِتمر ته ووئيل ، ” د غلې هغه نذرانه واخلئ کُومه چې مالِک خُدائ ته په اور سوزېدُونکې نذرانې نه پاتې شوې ده ، پتيره ډوډۍ د دې سره پخه کړئ اؤ د قُربان ‌ ګاه په خوا کښې يې وخورئ ، ځکه چې دا نذرانه ډېره مُقدسه ده .
دا په مُقدس ځائ کښې وخورئ ، دا مالِک خُدائ ته په اور سوزېدُونکې نذرانه کښې ستا اؤ ستا د زامنو حِصه ده . دا هغه څۀ دى چې مالِک خُدائ ما ته حُکم کړے دے .
خو تاسو اؤ ستاسو کورنۍ هغه سينه اؤ پتُون خوړلے شئ کُوم چې د اِمامانو د پاره مالِک خُدائ ته د خاص تُحفې اؤ خاص برخې په توګه پېش کېږى . دا تاسو په يو پاک ځائ کښې خوړلے شئ . دا نذرانې تاسو اؤ ستاسو بچو له د بنى اِسرائيلو د سلامتۍ د نذرانو د برخې نه درکړے شوې دى چې ستاسو شى .
هغه پتُون اؤ سينه به په هغه وخت راوړے شى چې کله وازګه په اور سوزېدُونکې نذرانې په توګه مالِک خُدائ ته پېش کېږى . دا برخې به همېشه د پاره ستاسو اؤ ستاسو د بچو وى ، هم هغه شان چې څنګه مالِک خُدائ حُکم کړے دے . “
مُوسىٰ د ګُناه نذرانې د چېلى په باره کښې تپوس وکړو اؤ خبر شو چې هغه خو سوزولے شوے دے . په دې باندې هغه اِلعازار اؤ اِتمر ته په قهر شو اؤ پوښتنه يې وکړه چې ،
” د ګُناه نذرانه تاسو په مُقدس ځائ کښې ولې ونۀ خوړله ؟ دا ډېره مُقدسه ده اؤ دا مالِک خُدائ تاسو له د دې د پاره درکړې ده چې د کفارې ادا کولو په ذريعه د مالِک خُدائ په نظر کښې د قوم ګناهُونه لرې شى .
چې د دې وينه مُقدسې خېمې ته وړلے شوې نۀ وې ، نو تاسو له په کار وُو چې هغه قُربانى مو هلته خوړلے ، چې څنګه ما حُکم درکړے وو . “
هارُون په جواب کښې ووئيل ، ” کۀ ما د ګُناه نذرانه خوړلے وے ، نو مالِک خُدائ به قبُوله کړے وے څۀ ؟ خلقو نن په خپله د ګُناه نذرانه مالِک خُدائ ته پېش کړه اؤ هغوئ خپله سوزېدُونکې نذرانه هم راوړه ، خو بيا هم دا مُصيبتُونه ما ته راپېښ شول . “
چې کله مُوسىٰ دا واؤرېدل ، نو د هغۀ تسلى وشوه .
مالِک خُدائ مُوسىٰ اؤ هارُون ته دا اصُول وښودل
کُوم چې د بنى اِسرائيلو د پاره وُو : تاسو په زمکه ګرځېدُونکے هر هغه ځناور خوړلے شئ
چې د هغې د خپو نُوکې په مېنځ بېلې وى اؤ بيا بيا شخوند وهى ،
خو تاسو دا ځناور مۀ خورئ : اُوښ ، ځنګلى سوه ، يا عامه سوه . دا به ناپاک ګڼلے شى ، دا بيا بيا شخوند وهى ، خو د دې نُوکې په مېنځ بېلې نۀ دى .
خنزير مۀ خورئ . دا به خامخا ناپاک ګڼلے شى ، د دې د خپو نُوکُونه په مېنځ بېل وى ، خو بيا بيا شخوند نۀ وهى .
دا ځناور مۀ خورئ يا چې مړۀ وى نو لاس به هم نۀ وروړئ ، دا ناپاک دى .
تاسو هغه هر قِسم کبان خوړلے شئ کُوم چې وزر اؤ په څرمن پترى لرى ،
خو داسې د اوبو بل هر يو څيز چې وزر اؤ په څرمن پترى نۀ لرى هغه نۀ شئ خوړلے .
داسې څيزُونه به ستاسو د پاره حرام وى . تاسو به هيڅ کله هم د دې غوښه نۀ خورئ يا کۀ مړۀ وى نو لاس به هم نۀ وروړئ .
تاسو هر هغه څيز مۀ خورئ کُوم چې په اوبو کښې اوسېږى اؤ وزر اؤ په څرمن پترى نۀ لرى .
دا هغه مارغان دى چې تاسو به ترې نه کرکه کوئ چې تاسو يې ونۀ خورئ ځکه چې دا حرام دى : شاهين ، ګونګا ، باز ، شهباز ، باښه ، ګنجۍ ، کارغۀ ، شُتر ‌ مُرغ ، ايلۍ ، زاڼې ، ډينګ ، ماهى خور مارغۀ ، سمندرى بطحه ، مُلا ‌ چرچګګ يا ښاپېرک .
الوتُونکى حشرات ناپاک دى ، تاسو د دې نه کرکه وکړئ .
خو بغېر د هغه نه چې په خپو ګرځى اؤ ټوپُونه وهى .
تاسو کرړى ، د قحطۍ ملخان اؤ نور ملخان خوړلے شئ .
خو نور ټول واړۀ څيزُونه چې وزر لرى اؤ په زمکه باندې په خپو ګرځى دا به ستاسو د پاره حرام وى .
دا ځناور ستاسو د پاره ناپاک دى هر څوک چې دې مړو ځناورو ته لاس وروړى نو هغه به تر ماښامه پورې ناپاک وى : ټول نُوکُونه لرُونکى ځناور ، خو د هغه نه بغېر چې نُوکُونه يې په مېنځ بېل وى اؤ بيا بيا شخوند وهى اؤ ټول څلور خپې لرُونکى ځناور چې پنجې لرى . چې دا ځناور مړۀ وى اؤ هر څوک ورله لاس ورړى يا يې يوسى نو هغه به خامخا خپلې جامې وينځى ، خو هغه به بيا هم تر ماښامه پورې ناپاک وى .
ړنده مږه ، عامه مږه ، منږکان اؤ سمسېره ، کربوړے اؤ هر قِسم چرمښکۍ به خامخا ناپاک ګڼلے شى .
دا ستاسو د پاره ناپاک دى . چې دا مړۀ وى اؤ هر څوک چې لاس وروړى نو هغه به تر ماښامه پورې ناپاک وى .
اؤ يا کۀ دا مړۀ وى اؤ په څۀ څيز باندې وغورزېږى ، نو هغه به ناپاک وى . هغه څيز کۀ د لرګى نه جوړ وى ، کپړه ، څرمن ، يا بوجۍ وى ، کۀ هر څيز د پاره هم اِستعمالېږى . هغه څيز به په اوبو کښې غُوپه کړے شى ، خو دا به بيا هم تر ماښامه پورې ناپاک وى .
کۀ دا مړۀ شوى ځناور د خاورو په لُوښى کښې وغورزېږى ، په هغه کښې چې هر څۀ وى نو هغه به ناپاک وى ، نو تاسو هغه لوښے مات کړئ .
هر هغه خوراک کُوم چې په عامه توګه خوړلے شى ، خو کۀ په دې خوراک باندې د هغه لُوښى نه اوبۀ توئ کړے شوے وى ، نو هغه خوراک به ناپاک وى اؤ په داسې لوښى کښې چې د څښلو څۀ هم وى نو هغه به ناپاک وى .
کۀ دا مړۀ شوى ځناور په هر څۀ باندې راوغورزېږى نو هغه به ناپاک وى ، کۀ هغه د خټې نغرے وى يا د پخلى لوښے وى نو ماتولے به شى ،
خو چينه يا ډيګۍ به پاکه وى ، خو کۀ بل هر څوک دې مړو ځناورو له لاس وروړى نو هغه به ناپاک وى .
کۀ دا په هغه تُخم باندې وغورزېږى کُوم چې کَرلے کېږى ، نو تُخم به پاک وى .
خو کۀ تُخم په اوبو کښې پستولے شى اؤ دا قِسم مړ ځناور ورباندې راوغورزېږى ، نو تُخم به ناپاک وى .
کۀ يو حلال ځناور مړ شى ، کۀ هر څوک هغه له لاس وروړى نو هغه به تر ماښامه پورې ناپاک وى .
کۀ هر څوک د دې ځناور څۀ غوښه وخورى ، نو هغه به خامخا خپلې جامې وينځى ، خو هغه به بيا هم تر ماښامه پورې ناپاک وى ، هر څوک چې دا مړۀ ځناور يوسى نو هغه به خامخا خپلې جامې ووينځى ، خو هغه به بيا هم تر ماښامه پورې ناپاک وى .
تاسو هغه ټول ځناور مۀ خورئ کُوم چې په زمکه باندې ګرځى ،
لکه چې په خېټه باندې ، يا په څلورو خپو باندې اؤ يا په ډېرو خپو ګرځى .
د دې په خوړلو باندې خپل ځانُونه مۀ ناپاکه کوئ .
زۀ مالِک خُدائ ستاسو خُدائ پاک يم اؤ تاسو خپل ځانُونه پاک اؤ مُقدس ساتئ ، ځکه چې زۀ مُقدس يم .
زۀ مالِک خُدائ يم چا چې تاسو د مِصر وطن نه راوويستلئ چې زۀ ستاسو خُدائ پاک يم ، تاسو خامخا مُقدس اوسئ ، ځکه چې زۀ مُقدس يم .
نو دا د ځناورو اؤ مارغانو په باره کښې قانُون دے ، د هغه هر ژوندى څيز په باره کښې چې په اوبو کښې اوسېږى اؤ چې په زمکه ګرځى .
چې تاسو د پاک اؤ ناپاک اؤ د حلال اؤ حرام په مېنځ کښې فرق وکړئ .
بيا مالِک خُدائ مُوسىٰ ته دا اصُول وښودل
کُوم چې د بنى اِسرائيلو د پاره دى : د يو زوئ پېدا کېدو نه پس ښځه تر اووۀ ورځو پورې ناپاکه وى ، هم هغه شان چې څنګه د مياشتنۍ بيمارۍ په دوران کښې ناپاکه وى .
په اتمه ورځ به ماشُوم سُنت کړے شى .
نو د وينې بندېدو نه پس پاکېدلو کښې درې دېرش نورې ورځې لګې ، هغه به داسې هيڅ څيز له لاس نۀ وروړى چې کُوم پاک وى اؤ نۀ به مُقدسې خېمې ته ورننوځى چې تر کُومې پورې د هغې د پاکوالى وخت پُوره شوے نۀ وى .
د يوې لُور پېدا کېدو نه پس ښځه تر څوارلسو ورځو پورې هم هغه شان ناپاکه وى ، چې څنګه د مياشتنۍ بيمارۍ په دوران کښې ناپاکه وى . بيا به د هغې د وينې بندېدو نه پس پاکېدلو کښې شپږ شپېته نورې ورځې لګې .
چې کله د هغې د ناپاکوالى وخت ختم شى نو هغه پاکه شى ، کۀ د هغې زوئ يا لُور پېدا شوې وى ، نو هغه به اِمام ته د مالِک خُدائ د حضُور مُقدسې خېمې خُلې ته د يو کال ګډُورے د سوزېدُونکې نذرانې د پاره اؤ يوه کونتره يا يوه ګُوګُوشتکه د ګُناه د نذرانې د پاره راوړى .
اِمام به د هغې نذرانه مالِک خُدائ ته پېش کړى اؤ د هغې د ناپاکۍ د لرې کولو د پاره به کفاره ادا کړى اؤ د وينې د بهېدو نه به هغه پاکه شى . دا هغه څۀ دى چې يوه ښځه به يې د هلک يا د جينۍ د پېدا کېدو نه پس خامخا پېش کوى .
کۀ هغه ښځه يو ګډُورے نۀ شى اخستلے ، نو هغه به دوه ګُوګُوشتکې يا دوه کونترې راوړى ، يوه به د سوزېدُونکې نذرانې د پاره وى اؤ بله د ګُناه د نذرانې د پاره وى اؤ اِمام به د هغې د ناپاکۍ لرې کولو د پاره کفاره ادا کړى اؤ هغه به پاکه شى .
بيا مالِک خُدائ مُوسىٰ اؤ هارُون ته دا اصُول وښودل .
کۀ د چا په څرمن زخم وى يا پړسوب يا دانه وى چې د دې دا يره وى چې د دې نه به لکه د جُذام بيمارى جوړه شى ، نو هغه به د هارُون د کورنۍ اِمام ته راوستلے شى .
اِمام به زخم وګورى اؤ کۀ په دې کښې وېښتۀ سپين شوى وى اؤ زخم د ګېر ‌ چاپېره څرمنې نه ډُوب ښکارېدو ، نو دا د جُذام بيمارى ده اؤ اِمام به اِعلان وکړى چې دا کس ناپاکه دے .
خو کۀ زخم سپين وى اؤ د ګېر ‌ چاپېره څرمنې نه ډُوب نۀ ښکارېږى اؤ وېښتۀ هم سپين شوى نۀ وى ، نو اِمام به هغه د اووۀ ورځو د پاره د نورو نه جُدا وساتى .
اِمام به په اوومه ورځ هغه بيا وګورى اؤ کۀ د هغۀ په خيال کښې زخم هم هغه شان ښکارى اؤ خور شوے نۀ وى ، نو هغه به يې د نورو اووۀ ورځو د پاره جُدا وساتى .
اِمام به په اوومه ورځ هغه بيا وګورى اؤ کۀ زخم وچ شوے وى اؤ خور شوے نۀ وى ، نو هغه به اِعلان وکړى چې دا پاک دے ، دا بس صِرف زخم دے . نو هغه کس دې خپلې جامې ووينځى اؤ هغه به پاک شى .
خو کۀ د اِمام د کتلو نه پس زخم خورېږى اؤ اِمام اِعلان کړے وى چې دا پاک دے نو هغه به خامخا د اِمام په مخکښې بيا حاضرېږى .
اِمام به هغه بيا وګورى اؤ کۀ دا خور شوے وى ، نو اِمام به اِعلان وکړى چې هغه ناپاک دے ، دا د جُذام بيمارى ده .
کۀ د چا د جُذام بيمارى وى ، نو اِمام له به راوستلے شى ،
اِمام به دے وګورى . کۀ د هغۀ په څرمن زخم سپين وى کُوم چې وېښتۀ سپينوى اؤ د پيپ نه ډک وى ،
دا د جُذام يوه بيمارى ده چې د ډېر وخت نه ده . اِمام به اِعلان وکړى چې دا ناپاک دے ، د هغۀ د نورو نه د جُدا کولو ضرُورت نشته ، ځکه چې هغه په ښکاره ناپاک دے .
کۀ د جُذام بيمارى خورېږى اؤ هغه کس يې د سر نه تر خپو پورې پټ کړے وى ، کُوم ځايُونه چې اِمام ته ښکارى ،
نو اِمام به هغه بيا وګورى . کۀ هغۀ ته پته ولګې چې دا بيمارى د هغۀ د ټول وجود نه ختمه شوى ده ، نو هغه به اِعلان وکړى چې دا پاک دے . کۀ دې بيمارئ سره د هغۀ ټول وجود شوے وى ، نو هغه پاک دے .
خو چې د کُوم وخت نه کولاؤ زخم ښکاره شى ، نو هغه به ناپاک وى .
کله چې اِمام دا کولاؤ زخم وګورى ، نو هغه به اِعلان وکړى چې دا ناپاک دے . د کولاؤ زخم مطلب دا دے چې دا د جُذام بيمارى ده اؤ هغه کس ناپاک دے .
خو چې کله زخم روغ شى اؤ بيا سپين شى ، نو هغه کس به اِمام ته لاړ شى ،
هغه به يې بيا وګورى . کۀ زخم سپين شوے وى ، نو هغه پاک دے اؤ اِمام به اِعلان وکړى چې دا پاک دے .
کۀ په يو کس دانه وى چې روغه شوى وى
اؤ کۀ د دې نه پس پړسوب يا سُور بخن يا سپين بخن داغ راښکاره شى چرته چې دانه وه ، نو هغه به دا اِمام ته وښائى .
اِمام به هغه وګورى اؤ کۀ دانه د ګېر ‌ چاپېره څرمنې نه ډُوبه ښکارى اؤ وېښتۀ په کښې سپين شوى وى ، نو هغه به اِعلان وکړى چې دا ناپاک دے . دا د جُذام بيمارى ده چې په دانه کښې شروع شوې ده .
خو کۀ اِمام دا وګورى اؤ پته ورته ولګې چې په دې کښې وېښتۀ سپين شوى نۀ دى اؤ دا د ګېر ‌ چاپېره څرمنې نه ډُوبه نۀ وى ، خو چې دا وچه شوې وى ، نو اِمام به هغه اووۀ ورځې د نورو نه جُدا کړى .
کۀ داغ خور شى ، نو اِمام به اِعلان وکړى چې هغه ناپاک دے ، دا د بيمارۍ يوه نښه ده .
خو کۀ دا په خپل ځائ کښې ايسار شى اؤ خور نۀ شى ، نو دا د دانې نه پاتې شوې نښه ده اؤ اِمام به اِعلان وکړى چې دا پاک دے .
کۀ يو کس سوزېدلے وى ، کۀ دا کچه غوښه سپينه يا سره بخنه سپينه شى ،
اِمام به هغه وګورى . کۀ په دانه کښې وېښتۀ سپين شوى وى اؤ دا د ګېر ‌ چاپېره څرمنې نه ډُوبه ښکارى ، دا د جُذام بيمارى ده چې د سوزېدو په وجه شروع شوې ده اؤ اِمام به اِعلان وکړى چې دا ناپاک دے .
خو کۀ په دې کښې وېښتۀ سپين شوى نۀ وى اؤ د ګېر ‌ چاپېره څرمنې نه ډُوبه نۀ وى ، خو چې وچه شوې وى ، نو اِمام به هغه تر اووۀ ورځو پورې د نورو نه جُدا کړى .
اِمام به هغه په اوومه ورځ بيا وګورى اؤ کۀ دا خورېږى ، نو دا د جُذام بيمارى ده اؤ اِمام به اِعلان وکړى چې دا ناپاک دے .
خو کۀ داغ په خپل ځائ ايسار شى اؤ خور نۀ شى اؤ وچ شى ، نو دا د جُذام بيمارى نۀ ده . اِمام به اِعلان وکړى چې دا پاک دے ، ځکه چې داسې تش د سوزېدلى ځائ نښه وى .
کله چې د يو سړى يا ښځې په سر يا زنه باندې زخم وى ،
اِمام به دا وګورى . کۀ چرې د ګېر ‌ چاپېره څرمنې نه ډُوب ښکارى اؤ وېښتۀ په کښې زېړ بخن اؤ نرى ښکارى ، نو دا د جُذام بيمارى ده اؤ هغه به اِعلان وکړى چې دا کس ناپاک دے .
کۀ چرې اِمام هغه وګورى ، کۀ زخم د ګېر ‌ چاپېره څرمنې نه ډُوب نۀ ښکارى ، خو تر اوسه پورې په کښې تور وېښتۀ نۀ وى نو هغه به دا د اووۀ ورځو د پاره د نورو نه جُدا کړى .
اِمام به په اوومه ورځ هغه زخم بيا وګورى اؤ کۀ دا خور شوے نۀ وى اؤ په دې کښې زېړ بخن وېښتۀ نۀ وى اؤ د ګېر ‌ چاپېره څرمنې نه ډُوب نۀ ښکارى ،
نو هغه کس به د زخم د ځائ نه بغېر نور سر کل کړى . اِمام به يې بيا د نورو اووۀ ورځو د پاره جُدا کړى .
په اوومه ورځ به بيا اِمام هغه زخم وګورى اؤ کۀ دا خور شوے نۀ وى اؤ د ګېر ‌ چاپېره څرمنې نه ډُوب نۀ ښکارى ، نو هغه به اِعلان وکړى چې دا پاک دے . هغه کس به خپلې جامې ووينځى اؤ هغه به پاک شى .
خو چې کله هغه اِعلان وکړى چې دا پاک دے اؤ د هغې نه پس زخم خور شى ،
اِمام به هغه بيا وګورى . کۀ زخم خور شوے وى ، نو هغۀ ته ضرُورت نشته چې زېړ بخن وېښتۀ وګورى ، هغه کس ښکاره ناپاک دے .
خو کۀ د اِمام په خيال کښې زخم خور شوے نۀ وى اؤ تور وېښتۀ په کښې شوى وى ، نو زخم روغ شوے دے اؤ اِمام به اِعلان وکړى چې هغه پاک دے .
چې کله د يو سړى يا ښځې په څرمن سپينې دانې وى ،
اِمام به هغه کس وګورى . کۀ داغُونه وچ اؤ سپين وى ، نو دا بس صِرف يوه ګرمکه ده چې په څرمن باندې راختلې ده ، هغه کس پاک دے .
کۀ د يو سړى مخکښېنى يا وروستنى د سر وېښتۀ غورزېدلى وى ، نو د دې په وجه هغه نۀ ناپاکه کېږى .
خو چې کُوم ځائ ګنجے وى کۀ په هغه باندې سپين يا سُور بخن سپين زخم ښکاره شى ، نو دا د جُذام بيمارى ده .
اِمام به هغه وګورى اؤ کۀ زخم سُور بخن سپين وى ،
نو اِمام به اِعلان وکړى چې هغه ناپاک دے ، ځکه چې د هغۀ په سر باندې د جُذام بيمارى ده .
د کُوم کس چې د جُذام بيمارى وى نو هغه به خامخا شلېدلې جامې اغوندى ، خپل وېښتۀ به ببر پرېږدى ، خُله او پوزه دې پټه کړى اؤ چغې دې وهى ، ” زۀ ناپاک يم ، زۀ ناپاک يم ! “
چې تر کُومې پورې د هغۀ دا بيمارى وى نو هغه به ناپاک وى اؤ هغه به د خېمو نه بهر ، د نورو نه لرې اوسېږى .
چې کله په کپړو د وروستوالى پشم ولګې ، کۀ هغه د وړۍ يا د لټې وى يا کۀ په څرمن باندې وى يا په داسې څۀ څيز باندې هم وى چې د څرمنې نه جوړ وى .
کۀ دا پشم شين بخن يا سُور بخن وى ، دا يو خورېدُونکے پشم دے اؤ دا به خامخا اِمام ته ښودلے شى .
اِمام به يې وګورى اؤ هغه څيز به تر اووۀ ورځو پورې جُدا کېږدى .
هغه به دا په اوومه ورځ بيا وګورى اؤ کۀ پشم خور شوے وى ، نو هغه څيز ناپاک دے .
اِمام به دا وسوزوى ، ځکه چې دا يو خورېدُونکے پشم دے کُوم چې به خامخا په اور ختمولے شى .
خو ، کۀ هغه دا وګورى اؤ اِمام ته پته ولګې چې پشم په هغه څيز باندې خور شوے نۀ دے ،
هغه به حُکم وکړى چې دا دې ووينځلے شى اؤ د نورو اووۀ ورځو د پاره دې جُدا وساتې .
بيا به هغه دا وګورى اؤ کۀ پشم خپل رنګ نۀ وى بدل کړے اؤ خور شوے هم نۀ وى ، دا بيا هم ناپاک دے ، خرابتيا کۀ د دې مخى ته وى يا شا ته وى تاسو هغه څيز وسوزوئ .
خو چې بيا يې وګورى ، چې پشم وچ شوے وى ، نو هغه دې د هغه کپړې يا څرمنې نه خرابه شوې حِصه وشلوى .
کۀ پشم بيا راڅرګند شى اؤ خورېږى ، نو د دې مالِک به دا څيز وسوزوى .
کۀ هغه دا څيز ووينځى اؤ داغُونه ورک شى ، هغه به دا بيا ووينځى اؤ دا به پاک شى .
نو دا قانُون په کپړه باندې د پشم په باره کښې دے ، کۀ هغه پشم په وړۍ يا په لټه وى ، يا د لټې يا د وړۍ په کپړه وى ، يا د څرمنې جوړ شوى څيز باندې وى ، نو د دې په بُنياد به فېصله کولے شى چې دا پاک دى اؤ کۀ ناپاک دى .
بيا مالِک خُدائ مُوسىٰ ته ووئيل
دا اصُول د هغه کس د پاکوالى د پاره دى چې د جُذام د بيمارۍ نه روغ شوے وى . چې په کُومه ورځ اِعلان وشى چې هغه پاک دے ، نو هغه به اِمام له بوتلے شى ،
اؤ اِمام به هغه د خېمو نه بهر بوځى اؤ وبه يې ګورى . کۀ هغه کس روغ شوے وى ،
نو اِمام به حُکم وکړى چې دوه حلال مارغان دې د دِيار د لرګى د يوې ټُکړې سره ، يو د تک سُور تار اؤ د وېلنى بُوټى سره راوړلے شى .
بيا به اِمام حُکم وکړى چې يو مارغۀ دې د خاورې لوښى د پاسه حلال کړلے شى چې د چينې تازه اوبۀ په کښې وى .
هغه به ژوندے مارغۀ د دِيار د لرګى ، د تک سُور تار اؤ د وېلنى سره ، د هغۀ مارغۀ په وينه کښې ډُوب کړى کُوم چې حلال شوے وى .
هغه به اووۀ ځله هغه وينه په هغه سړى باندې وشيندى کُوم چې د جُذام د بيمارۍ نه پاکولے شى اؤ بيا به هغه اِعلان وکړى چې دا پاک دے . هغه به ژوندے مارغۀ آزاد کړى چې په هوا کښې والُوځى .
هغه کس به خپلې جامې ووينځى ، ټول وېښتۀ به کل کړى اؤ غُسل به وکړى ، نو پاک به شى . بيا هغه خېمو ته تلے شى ، خو هغه به اووۀ ورځې د خپلې خېمې نه بهر اوسېږى .
په اوومه ورځ به هغه بيا خپل سر ، ږيره ، ورُوځې اؤ د بدن نور ټول وېښتۀ کل کړى ، هغه به خپلې جامې ووينځى اؤ غُسل به وکړى ، نو هغه به پاک شى .
په اتمه ورځ به هغه دوه ګډُورى اؤ يوه ګډُورۍ چې د يو کال وى اؤ هيڅ عېب په کښې نۀ وى ، درې کيلو اوړۀ چې د زيتُونو تېل ورسره ګډ وى اؤ د ليټر دريمه حِصه د زيتُونو تېل دې راوړى .
اِمام به هغه کس اؤ دا نذرانې د مالِک خُدائ د حضُور مُقدسې خېمې د دروازې خُلې ته يوسى .
بيا به اِمام يو هغه ګډُورے اؤ سره د تېلو د ليټر دريمه حِصه يوسى اؤ دا به د تاوان د نذرانې په توګه پېش کړى . هغه به دا د اِمام د پاره مالِک خُدائ ته د خاص نذرانې په توګه پېش کړى .
هغه به ګډُورے په هغه مُقدس ځائ کښې حلال کړى چرته چې د ګُناه نذرانې اؤ د سوزېدُونکې نذرانې د پاره ځناور حلالولے شى . دا ځکه چې د تاوان نذرانه ، د ګُناه د نذرانې په شان د اِمام ده اؤ ډېره مُقدسه ده .
اِمام به د ګډُورى لږه وينه واخلى اؤ د هغه کس د ښى غوږ په نرم ځائ پورې ، د هغۀ د ښى لاس په غټى ګوتى پورې اؤ د هغۀ د ښۍ خپې په غټى ګوتى پورې دې ولګوى د کُوم کس چې اِعلان کېږى چې دا پاک دے .
اِمام به د زيتُونو لږ تېل واخلى اؤ د خپل ګڅ لاس په تلى کښې به يې واچوى ،
د خپل ښى لاس ګوته به په دې کښې ډُوبه کړى اؤ لږ به هلته د مالِک خُدائ په حضُور کښې اووۀ ځله وشيندى .
هغه به څۀ تېل چې د هغۀ د لاس په تلى کښې دى اؤ څۀ د ګډُورى وينه واخلى اؤ د هغه کس د ښى غوږ په نرم ځائ پورې ، د هغۀ د ښى لاس په غټى ګوتى پورې اؤ د هغۀ د ښۍ خپې په غټى ګوتى پورې ولګوى چې د کُوم کس اِعلان کېږى چې دا پاک دے .
د هغۀ د لاس په تلى کښې کُوم پاتى شوى تېل دى هغه به د دې کس په سر باندې ولګوى . نو د هغۀ د پاکوالى کفاره به ادا کړى .
بيا به اِمام د ګُناه نذرانه پېش کړى اؤ د پاکوالى کفاره به ادا کړى . د هغې نه پس ، هغه به د سوزېدُونکې نذرانې د پاره ځناور حلال کړى
اؤ دا به د غلې نذرانې سره په قُربان ‌ ګاه باندې پېش کړى . نو اِمام به د پاکوالى کفاره ادا کړى اؤ هغه کس به پاک شى .
کۀ هغه غريب وى اؤ نور څۀ نۀ شى اخستلے ، نو د هغۀ د پاکوالى د کفارې ادا کولو د پاره دې هغه يو ګډُورے د تاوان د نذرانې په توګه پېش کړى ، دا به مالِک خُدائ ته د اِمام د پاره يوه خاص تُحفه وى . هغه به صِرف يو کيلو اوړۀ چې د زيتُونو تېل ورسره ګډ وى ، دا د غلې د نذرانې د پاره اؤ د ليټر دريمه حِصه د زيتُونو تېل راوړى .
هغه به دوه ګُوګُوشتکې يا دوه کونترې هم راوړى ، يوه د ګُناه نذرانې د پاره اؤ يوه به د سوزېدُونکې نذرانې د پاره وى .
د هغۀ د پاکوالى په اتمه ورځ به هغه دا د مُقدسې خېمې د دروازې په خُلۀ کښې اِمامانو ته راوړى .
اِمام به ګډُورے اؤ د زيتُونو تېل واخلى اؤ مالِک خُدائ ته به يې د يوې خاص تُحفې په توګه د اِمام د پاره پېش کړى .
هغه به ګډُورے حلال کړى اؤ د دې څۀ وينه به واخلى اؤ د هغه کس د ښى غوږ په نرم ځائ پورې ، د ښى لاس په غټى ګوتى پورې اؤ د هغۀ د ښۍ خپې په غټى ګوتى پورې ولګوى .
اِمام به لږ تېل د خپل ګڅ لاس په تلى کښې واچوى
اؤ د خپل ښى لاس د يوې ګوتې سره به څۀ تېل د مالِک خُدائ په حضُور کښې اووۀ ځله وشيندى .
هغه به څۀ تېل هم په هغه ځايُونو پورې ولګوى چې څنګه يې وينه لګولې وه : د هغۀ د ښى غوږ په نرم ځائ پورې ، د هغۀ د ښى لاس په غټى ګوتى پورې اؤ د هغۀ د ښۍ خپې په غټى ګوتى پورې .
د هغۀ په تلى کښې چې کُوم پاتى شوى تېل دى هغه دې د هغه کس په سر واچوى اؤ داسې به د پاکوالى کفاره ادا کړى .
بيا به هغه يوه ګُوګُوشتکه يا کونتره پېش کړى ،
دا به د ګُناه د نذرانې په توګه اؤ هغه بله د غلې د نذرانې سره ، د سوزېدُونکې نذرانې په توګه پېش کړى . نو اِمام به د مالِک خُدائ په حضُور کښې د هغه کس د پاکوالى کفاره ادا کړى .
دا قانُون د هغه چا د پاره دے چې د جُذام بيمارى لرى خو د خپل پاکوالى د پاره عامې نذرانې نۀ شى اخستلے .
بيا مالِک خُدائ مُوسىٰ اؤ هارُون ته ووئيل
اؤ د هغه کورُونو په باره کښې دا اصُول يې ورته وښودل چې خورېدُونکے پشم په کښې وى . ( دا اصُول د بنى اِسرائيلو د پاره وُو چې کله هغوئ د کنعان وطن ته ننوتلى وے نو د هغې نه پس به پرې عمل کېدلے ، کُوم وطن چې مالِک خُدائ هغوئ له ورکولو چې خپل يې شى . ) کۀ چا ته پته ولګې چې مالِک خُدائ د هغۀ په کور پشم راوستلے دے ، نو هغه به خامخا ځى اؤ د دې په باره کښې به اِمام ته وائى .
چې اِمام پشم کتلو له ځى نو هغه به حُکم وکړى چې هر څۀ دې د هغه کور نه بهر وويستلے شى ، ګنى اِعلان به وشى چې په هغه کور کښې هر څۀ ناپاکه دى . هغه به بيا هغه کور ته لاړ شى
اؤ پشم به وګورى . کۀ په دې کښې شين بخن يا سُور بخن داغُونه وى چې دېوال خرابوى ،
اِمام به د هغه کور نه لاړ شى اؤ اووۀ ورځې به يې بند وساتى .
په اوومه ورځ به هغه واپس راشى اؤ بيا به يې وګورى . کۀ پشم خور شوے وى ،
هغه به حُکم وکړى چې هغه کاڼى دې لرې کړے شى چې په کُومو باندې پشم ښکارى اؤ د ښار نه بهر په يو ناپاک ځائ کښې دې وغورزولے شى .
بيا دې هغه دننه ټول دېوالُونه وتراشى اؤ هغه راغورزېدلې خاوره دې د ښار نه بهر يو ناپاک ځائ ته يوړے شى .
چې کُوم کاڼى لرې کړے شوى وى نو د هغې په ځائ دې نور اِستعمال کړلے شى اؤ دېوالُونه دې په نوې خټه باندې لېو کړلے شى .
د کاڼو د لرې کولو اؤ دېوالُونو د تراشلو اؤ لېولو نه پس کۀ بيا په هغه کور کښې پشم راښکاره شى ،
نو اِمام به لاړ شى اؤ وبه يې ګورى . کۀ پشم خور شوے وى ، نو کور ناپاک دے .
هغه کور دې خامخا وران کړلے شى اؤ د دې کاڼى ، لرګى اؤ د دې ټولې خاورې دې د ښار نه بهر يو ناپاک ځائ ته يوړے شى .
هر څوک چې هغه کور ته دننه لاړ شى کله چې هغه تالا وى نو هغه به تر ماښامه پورې ناپاک وى .
هر څوک چې په دې کور کښې څملى يا په کښې خوراک وکړى نو خامخا به خپلې جامې وينځى .
کۀ کله اِمام د دې کتلو له راشى اؤ د کور د بيا لېولو نه پس پشم راڅرګند شوے نۀ وى ، نو هغه به اِعلان وکړى چې کور پاک دے ، ځکه چې پشم ورک شوے دے .
د کور د پاکولو د پاره ، هغه به دوه مارغان ، د دِيار لرګے ، يو تک سُور تار اؤ د وېلنى يوه څانګه واخلى .
هغه به يو مارغۀ د خټې يو لوښى د پاسه حلال کړى چې د چينې تازه اوبۀ په کښې وى .
بيا به هغه د دِيار لرګے ، د وېلنى څانګه ، تک سُور تار اؤ هغه ژوندے مارغۀ واخلى اؤ دا به د هغه حلال شوى مارغۀ په وينه کښې اؤ په تازه اوبو کښې ډُوب کړى . اؤ دا وينه اؤ اوبو دې په کور باندې اووۀ ځله وشيندى .
نو هغه به کور د مارغۀ د وينې سره ، د تازه اوبو اؤ ژوندى مارغۀ ، د دِيار لرګى ، د وېلنى اؤ د سُور تار سره پاک کړى .
بيا به هغه ژوندے مارغۀ آزاد کړى چې د ښار نه بهر په هوا کښې والُوځى . نو داسې هغه به د کور د پاکوالى د پاره کفاره ادا کړى اؤ دا به پاک شى .
دا قانُون د جُذام بيمارۍ اؤ خارښت په باره کښې دے ،
د زخمونو ، پړسوب ، يا دانو ، اؤ يا په جامو يا کورُونو کښې د پشم په باره کښې دے .
کۀ يو څيز پاک يا ناپاک وى نو په دې قانُون به فېصله کولے شى .
بيا مالِک خُدائ مُوسىٰ اؤ هارُون ته دا اصُول وښودل
کُوم چې د بنى اِسرائيلو د پاره دى . کۀ د سړى د ذکر نه څۀ اوبۀ ووځى ، نو هغه اوبۀ ناپاکى دى ،
کۀ د هغۀ د ذکر نه اوبۀ روانې وى يا بند وى نو هغه ناپاک وى .
چې په کُومه بستره هغه څملاستلے وى يا په بل څۀ باندې ناست وى نو هغه به هم ناپاک وى .
هر څوک چې د هغۀ بسترې له لاس وروړى
يا په هر څۀ باندې کښېنى په کُوم باندې چې هغه سړے ناست وى نو هغه به جامې ووينځى اؤ غُسل به وکړى اؤ تر ماښامه پورې به ناپاک وى .
کۀ څوک هغه سړى له لاس وروړى چې د کُوم نه اوبۀ ځى نو هغه به خامخا خپلې جامې ووينځى اؤ غُسل به وکړى اؤ تر ماښامه پورې به ناپاکه وى .
چې د کُوم سړى د ذکر نه اوبۀ ځى کۀ هغه په يو پاک کس تُوکاڼې اوتُوکى ، نو هغه کس به خامخا جامې ووينځى اؤ غُسل به وکړى اؤ تر ماښامه پورې به ناپاک وى .
په کُوم زين باندې چې هغه سړے کښېنى چې د کُوم د ذکر نه اوبۀ ځى نو هغه زين به ناپاک وى .
هر څوک چې هر هغه څيز له ګوتې وروړى چې په کُوم باندې هغه سړے ناست وى نو هغه به تر ماښامه پورې ناپاک وى . کۀ څوک هر هغه څيز يوسى چې په کُوم باندې هغه سړے ناست وى نو هغه به خامخا خپلې جامې ووينځى اؤ غُسل به وکړى اؤ تر ماښامه پورې به ناپاک وى .
د کُوم سړى د ذکر نه چې اوبۀ ځى کۀ هغۀ خپل لاسُونه نۀ وى وينځلى اؤ چا له ګوتې وروړى ، نو هغه کس به خامخا خپلې جامې ووينځى اؤ غُسل به وکړى ، خو هغه به تر ماښامه پورې ناپاک وى .
هغه سړے کۀ د خټو لوښى له لاس وروړى نو دا به ماتولے شى اؤ کۀ د لرګى لوښى له لاس وروړى نو خامخا به وينځلے شى .
د کُوم سړى چې د ذکر نه اوبۀ ځى اؤ هغه روغ شى نو د هغې نه پس ، هغه به خامخا اووۀ ورځې اِنتظار کوى اؤ بيا به خپلې جامې ووينځى اؤ د چينې په تازه اوبو کښې به غُسل وکړى اؤ هغه به پاک شى .
په اتمه ورځ به هغه دوه ګُوګُوشتکې يا دوه کونترې د مالِک خُدائ د حضُور مُقدسې خېمې د دروازې خُلې ته يوسى اؤ اِمام له به يې ورکړى .
اؤ اِمام به د دې نه يوه د ګُناه د نذرانې په توګه اؤ بله د سوزېدُونکې نذرانې په توګه پېش کړى . چې د هغه سړى د پاکوالى کفاره ادا کړى .
کله چې د يو سړى نه منى ووځى ، نو هغه به خامخا خپل ټول بدن ووينځى اؤ هغه به تر ماښامه پورې ناپاک وى .
هر څيز چې د کپړې يا څرمنې نه جوړ وى اؤ منى ورباندې پرېوزى نو خامخا به وينځلے شى اؤ تر ماښامه پورې به ناپاک وى .
د سړى اؤ ښځې د کوروالى کولو نه پس به خامخا دواړه غُسل کوى اؤ هغوئ به تر ماښامه پورې ناپاک وى .
چې کله د يوې ښځې مياشتنۍ بيمارى وى ، نو هغه به اووۀ ورځې ناپاکه وى . هر څوک چې هغې له لاس وروړى نو هغه به تر ماښامه پورې ناپاک وى .
د مياشتنۍ بيمارۍ په دوران کښې چې هغه په هر څيز باندې کښېنى يا څملى نو دا به ناپاک وى .
هر څوک چې د هغې بسترې يا هر هغه څيز له لاس وروړى چې په کُوم باندې ناسته وى نو هغه به خامخا خپلې جامې ووينځى اؤ غُسل به وکړى اؤ تر ماښامه پورې به ناپاک وى .
کۀ يو سړے د هغې سره په داسې وخت کښې څملى چې مياشتنۍ بيمارى يې وى ، نو هغه د هغې د ناپاکۍ په وجه ناپاک دے اؤ اووۀ ورځې به ناپاک وى اؤ هغه بستره هم ناپاکه ده په کُومه باندې چې هغه څملى .
کۀ د يوې ښځې د مياشتنۍ بيمارۍ نه بغېر هم د ډېرو ورځو پورې وينه بهېږى يا د مياشتنۍ بيمارۍ د ورځو نه اخوا هم د هغې نه وينه جارى وى ، نو تر کُومې پورې چې ترې نه وينه بهېږى هغه ناپاکه ده ، لکه چې څنګه د مياشتنۍ بيمارۍ په وخت کښې وى .
په دې دوران کښې چې هغه په کُومه بستره څملى اؤ په څۀ څيز باندې کښېنى نو دا ناپاک دى .
هر څوک چې دې څيزُونو له لاس وروړى نو هغه ناپاک دے اؤ خامخا به خپلې جامې ووينځى اؤ غُسل به وکړى ، هغه به تر ماښامه پورې ناپاک وى .
چې د هغې نه وينه بهېدل بند شى نو هغه به خامخا اووۀ ورځې اِنتظار کوى اؤ بيا به هغه پاکه شى .
په اتمه ورځ به هغه دوه ګُوګُوشتکې يا دوه کونترې د مالِک خُدائ د مُقدسې خېمې د دروازې په خُلۀ کښې اِمام له يوسى .
اِمام به د دې نه يوه د ګُناه د نذرانې په توګه اؤ بله د سوزېدُونکې نذرانې په توګه پېش کړى ، نو د هغې د پاره به د پاکوالى کفاره ادا کړى .
مالِک خُدائ مُوسىٰ ته ووئيل چې بنى اِسرائيلو له خبردارے ورکړه چې څوک ناپاک وى هغه به لرې اوسېږى ، نو د مالِک خُدائ د حضُور مُقدسې خېمې بې عِزتى به نۀ کېږى ، کُومه چې د خېمو په مېنځ کښې ده . کۀ هغوئ بې عِزتى وکړه ، نو مړۀ به شى .
دا اصُول د هغه سړى په باره کښې دى چې د ذکر نه يې اوبۀ يا منى ځى ،
دا داسې ښځې په باره کښې دى چې د هغې مياشتنۍ بيمارى وى ، يا د يو سړى په باره کښې چې د يوې ښځې سره څملى کُومه چې ناپاکه وى .
مالِک خُدائ مُوسىٰ ته د هارُون د دوؤ زامنو د مرګ نه پس ووئيل چې کله هغوئ مالِک خُدائ ته هغه اور پېش کړو کُوم چې خُدائ پاک ته قبُول نۀ وو .
مالِک خُدائ ووئيل ، ” خپل ورور هارُون ته ووايه چې هغه به صِرف په مُناسب وخت د پړدې شا ته زيات مُقدس ځائ ته ننوځى ، ځکه چې زۀ به هلته په وريځ کښې د تړون صندُوق د کفارې تخت د پاسه راښکاره کېږم . کۀ هغۀ نافرمانى وکړه ، نو هغه به ووژلے شى .
هغه ډېر مُقدس ځائ ته د هغې نه پس داخليدلے شى چې يو څخے د ګُناه د نذرانې د پاره اؤ يو ګډ د سوزېدُونکې نذرانې د پاره راولى . “
بيا مالِک خُدائ دا اصُول وښودل : ډېر مُقدس ځائ ته ننوتلو نه مخکښې دې هارُون خامخا غُسل وکړى اؤ د اِمامانو لِباس دې واغوندى : د لټې چُوغه اؤ جانګى ، پټۍ اؤ پټکے .
د بنى اِسرائيلو قوم به هارُون له د ګُناه د نذرانې د پاره دوه چېلى اؤ يو ګډ د سوزېدُونکې نذرانې د پاره ورکړى .
هغه به يو غوَيے د نذرانې په توګه پېش کړى چې د هغۀ د خپلې ګُناه اؤ د هغۀ د کورنۍ کفاره ادا شى .
بيا به هغه دوه چېلى د مالِک خُدائ د مُقدسې خېمې د دروازې خُلې ته بوځى .
هلته به هغه پچه واچوى ، دوه تيږې به راواخلى ، په يوه باندې به ” مالِک خُدائ د پاره “ نښه واچوى اؤ په بله باندې ” عزازيل د پاره “ نښه واچوى .
هارُون به هغه چېلے حلال کړى چې د مالِک خُدائ د پاره د پچې په ذريعه خوښ کړے شوے وى اؤ د ګُناه د نذرانې په توګه به يې پېش کړى .
چې کُوم چېلے د عزازيل د پاره خوښ کړے شوے وى هغه به مالِک خُدائ ته ژوندے پېش کېږى اؤ په بيابان کښې به عزازيل ته وشړلے شى ، چې د خلقو د ګُناه کفاره ادا شى .
چې کله هارُون غوَيے د خپلې ګُناه اؤ د خپلې کورنۍ د ګُناه د پاره د نذرانې په توګه قُربانى کړى ،
هغه به دوه مُوټى ښه خوشبوئى اؤ د قُربان ‌ ګاه نه يو ډک لوښے د بلو سکارو واخلى اؤ ډېر مُقدس ځائ ته به يې دننه راوړى .
هغه به هلته د مالِک خُدائ په حضُور کښې خوشبوئى په اور باندې واچوى اؤ د خوشبويۍ لُوګے به د تړون د صندُوق د کفارې تخت پټ کړى نو هغه به دا ونۀ ګورى اؤ مړ به نۀ شى .
هغه به د غوَيى لږه وينه واخلى اؤ د خپلې ګوتې سره به يې د صندُوق د کفارې تخت نَمرخاتۀ طرف ته وشيندى اؤ بيا به لږه د تړون صندُوق د کفارې تخت په مخکښې اووۀ ځله وشيندى .
د هغې نه پس ، هغه به چېلے د خلقو د پاره د ګُناه د نذرانې په توګه حلال کړى ، وينه به يې زيات مُقدس ځائ ته راوړى ، د صندُوق د کفارې په تخت اؤ په مخکښې به يې وشيندى ، هم هغه شان چې څنګه يې د غوَيى د وينې سره کړى وُو .
نو هغه به د زيات مُقدس ځائ د پاکوالى کفاره ادا کړى چې د بنى اِسرائيلو د ناپاکۍ اؤ د ټولو ګُناهونو نه پاک شى . هغه به د مُقدسې خېمې د پاره خامخا داسې وکړى ، ځکه چې هغه د کېمپ په مېنځ کښې ولاړه ده ، کُوم ځائ چې ناپاک دے .
د هارُون د پاکوالى کفاره ادا کولو د پاره زيات مُقدس ځائ ته ننوتلو نه واخله د هغۀ د بهر راوتلو پورې ، هلته به په خېمه کښې هيڅ څوک نۀ وى . چې په کُوم وخت هغه د ځان ، د خپلې کورنۍ اؤ د ټول قوم د پاره کفاره ادا کوى ،
بيا به هغه خامخا د سوزېدُونکې نذرانو د پاره بهر قُربان ‌ ګاه ته لاړ شى اؤ پاکه به يې کړى . هغه به لږه د غوَيى وينه اؤ لږه د چېلى وينه واخلى اؤ د قُربان ‌ ګاه په ټولو ښکرُونو پورې دې ولګوى .
هغه دې د خپلې ګوتې سره لږه وينه اووۀ ځله په قُربان ‌ ګاه باندې وشيندى . نو دا به د بنى اِسرائيلو د ګُناهونو نه پاکه کړى اؤ مُقدسه به يې کړى .
چې کله هارُون د زيات مُقدس ځائ ، د مالِک خُدائ د حضُور د ټولې مُقدسې خېمې اؤ د قُربان ‌ ګاه د پاکوالى کفاره ادا کول ختم کړى ، نو هغه به مالِک خُدائ ته هغه ژوندے چېلے پېش کړى چې د عزازيل د پاره خوښ شوے وو .
خپل دواړه لاسُونه به د چېلى په سر کېږدى اؤ د ټولو بدو عملُونو ، ګُناهونو اؤ بنى اِسرائيلو د سرکشو اِقرار به وکړى اؤ دا به د چېلى په سر واچوى . بيا به يو مُقرر شوے سړے دا چېلے بيابان ته بوځى .
چېلے به د ځان سره د هغوئ ټول ګناهُونه په بيابان کښې يوې غېر ‌ ابادې علاقې ته يوسى .
هارُون به مُقدسې خېمې ته ننوځى ، زيات مُقدس ځائ ته د ننوتلو نه مخکښې هغۀ چې کُوم د اِمامانو لِباس اغوستے وو نو هغه به وباسى اؤ هلته به يې پرېږدى .
هغه به په يو مُقدس ځائ کښې غُسل وکړى اؤ خپلې جامې به واغوندى . د هغې نه پس ، هغه به بهر لاړ شى اؤ د خپلو ګُناهونو اؤ د خلقو ګُناهونو لرې کولو کفارې د پاره به سوزېدُونکې نذرانه پېش کړى .
د ځناور وازګه به په قُربان ‌ ګاه باندې وسوزوى چې د ګُناه د نذرانې د پاره ده .
کُوم سړى چې دا چېلے په بيابان کښې عزازيل له بوتلے وى نو کېمپ ته واپس راتلو نه مخکښې هغه به خپلې جامې ووينځى اؤ غُسل به وکړى .
کُوم غوَيے اؤ چېلے چې د ګُناه د نذرانې د پاره اِستعمال شوى وُو چې وينه يې د ګُناه د کفارې ادا کولو د پاره زيات مُقدس ځائ ته راوړلے شوې وه ، دا به د کېمپ نه بهر وړلے شى اؤ سوزولے به شى . څرمن ، غوښه اؤ کولمې هر څۀ به سوزولے شى .
څوک چې دا وسوزوى نو کېمپ ته واپس راتلو نه مخکښې هغه به خپلې جامې ووينځى اؤ غُسل به وکړى .
دا اصُول به د همېشه د پاره وى . د اوومې مياشتې په لسمه ورځ بنى اِسرائيل اؤ د هغوئ سره مهاجر خلق به خامخا روژه نيسى اؤ هيڅ کار به نۀ کوى .
په هغه ورځ به د هغوئ د ټولو ګُناهونو نه د پاکوالى کفاره ادا شى اؤ هغوئ به پاک شى .
چې په کُومه ورځ باندې هغوئ روژه نيسى اؤ کار نۀ کوى نو هغه به يوه ډېره مُقدسه ورځ وى . دا اصُول به د همېشه د پاره وى .
کُوم مشر اِمام چې د پلار په ځائ مُقرر شوے وى ، هغه به د پاکوالى کفاره ادا کړى . هغه به د اِمامانو لِباس واغوندى
اؤ د زيات مُقدس ځائ ، د مالِک خُدائ د حضُور ټولې مُقدسې خېمې ، قُربان ‌ ګاه ، د اِمامانو اؤ د ټول قوم د پاکوالى کفاره به ادا کړى .
دا اصُول به د همېشه د پاره وى . په کال کښې يو ځل به خامخا د بنى اِسرائيلو د ټولې ګُناه نه د پاکوالى د پاره کفاره ادا کېږى . نو مُوسىٰ هم هغه شان وکړل چې څنګه مالِک خُدائ حُکم کړے وو .
بيا مالِک خُدائ مُوسىٰ ته حُکم وکړو چې
هارُون د هغۀ زامنو اؤ ټولو بنى اِسرائيلو ته دا اصُول وښائى .
کۀ يو اِسرائيلے کس يو غوَيے ، يو ګډُورے ، يا يو چېلۍ مالِک خُدائ ته د نذرانې په توګه د مالِک خُدائ د حضُور مُقدسې خېمې د دروازې خُلې نه بغېر په هر ځائ کښې حلال کړى نو هغۀ به قانُون مات کړے وى . هغۀ وينه توئ کړې ده اؤ هغه به نور د خُدائ پاک د خلقو نه نۀ شى ګڼلے .
د دې حُکم مطلب دا دے چې بنى اِسرائيلو کُوم ځناور په کولاؤ مېدان کښې حلالول نو هغوئ به يې ما مالِک خُدائ ته راولى . هغوئ به دا د مُقدسې خېمې د دروازې په خُلۀ کښې اِمام ته راولى اؤ د سلامتۍ د نذرانو په توګه به يې حلالوى .
اِمام به هغه وينه د مُقدسې خېمې د دروازې په خُلۀ کښې د قُربان ‌ ګاه په طرفُونو باندې وشيندى اؤ د خوشبوئى جوړېدو د پاره دې وازګه وسوزوى ، په مالِک خُدائ باندې دا بُوئ ښۀ لګې .
بنى اِسرائيل دې د مالِک خُدائ سره نوره بې ‌ وفائى نۀ کوى چې خپل ځناور د چېلو په شان ښکارېدُونکو پېريانو ته قُربانى کړى . بنى اِسرائيل به په راتلُونکى ټولو وختُونو کښې دا اصُول خامخا منى .
يو اِسرائيلے يا د پردى وطن هر يو کس چې د هغوئ سره اوسېږى چې هغه يوه سوزېدُونکې نذرانه يا بله څۀ قُربانى پېش کوى
اؤ د مُقدسې خېمې د دروازې خُلې ته يې مالِک خُدائ ته د پېش کولو د پاره رانۀ وړى نو هغه کس به نور د خُدائ پاک د خلقو نه نۀ شى ګڼلے .
هر يو اِسرائيلے يا د بل وطن کس چې د هغوئ سره اوسېږى کۀ هغه غوښه خورى چې وينه لا په کښې وى ، نو مالِک خُدائ به د هغۀ خِلاف شى اؤ هغه به نور د هغۀ د خلقو نه نۀ شى ګڼلے .
د هر ژوندى څيز ژوند په وينه کښې دے اؤ دا ځکه مالِک خُدائ حُکم کړے دے چې ټوله وينه به په قُربان ‌ ګاه توئ کړے شى چې د خلقو د ګُناه کفاره ادا شى ، دا وينه ده چې د ګُناهونو کفاره ادا کوى .
دا ځکه مالِک خُدائ بنى اِسرائيلو ته وئيلى دى چې نۀ به هغوئ اؤ نۀ د هغوئ سره مهاجر خلق هغه غوښه خورى چې وينه لا په کښې وى .
هر يو بنى اِسرائيلے يا د پردى وطن کس چې د هغوئ سره اوسېږى کۀ د يو ځناور يا مارغۀ ښکار وکړى کُوم چې حلال وى ، نو هغه به خامخا د دې وينه په زمکه توئ کړى اؤ په خاوره به يې پټه کړى .
د هر ژوندى څيز ژوند په وينه کښې دے ، نو دا ځکه مالِک خُدائ بنى اِسرائيلو ته وئيلى دى چې هغوئ به هغه غوښه نۀ خورى چې وينه لا په کښې وى خو کۀ چا وخوړله نو هغه به نور د هغۀ د خلقو نه نۀ شى ګڼلے .
هر څوک ، کۀ هغه بنى اِسرائيلے وى يا د پردى وطن کس ، کۀ هغۀ د يو داسې ځناور غوښه وخوړله چې هغه په خپل مرګ مړ وى يا ځنګلى ځناورو وژلے وى نو هغه به خامخا خپلې جامې ووينځى ، غُسل به وکړى اؤ تر ماښامه پورې به هغه ناپاک وى خو بيا به پاک شى .
کۀ هغۀ داسې ونۀ کړل ، نو هغۀ ته به د خپلو بدو سزا مِلاؤ شى .
مالِک خُدائ مُوسىٰ ته ووئيل ،
بنى اِسرائيلو ته ووايه چې : ” زۀ مالِک خُدائ ستاسو خُدائ پاک يم .
تاسو هغه شان کارُونه مۀ کوئ څنګه چې د مِصر د وطن خلقو کول ، چرته چې تاسو اوسېدلئ اؤ تاسو هغه شان کار هم مۀ کوئ څنګه چې د کنعان خلق يې کوى ، چرته چې زۀ تاسو بوځم .
تاسو به زما حُکمونه منئ اؤ زما په قانُون به عمل کوئ : زۀ مالِک خُدائ ستاسو خُدائ پاک يم .
تاسو زما په قانُون اؤ حُکمُونو عمل کوئ ، هر څوک چې پرې عمل کوى نو هغوئ به ژوندى وى : زۀ مالِک خُدائ يم .
هيڅ څوک دې د خپلوانو سره زنا نۀ کوى : زۀ مالِک خُدائ يم .
د خپلې مور سره زنا کولو په وجه د خپل پلار سپکاوے مۀ کوئ ، هغه ستاسو مور ده . د خپلې مور سره به هيڅ کله داسې غلط کار نۀ کوئ .
د خپل پلار د نورو ښځو سره زنا مۀ کوئ ، دا ستاسو د پلار سپکاوے دے .
د خپلې سکه يا ناسکه خور سره زنا مۀ کوئ ، کۀ هغه ستاسو په کور کښې لويه شوې وى يا په بل ځائ کښې .
د خپلې نمسۍ سره زنا مۀ کوئ ، د هغې سپکاوے ستاسو خپل سپکاوے دے .
د خپلې ناسکه خور سره زنا مۀ کوئ ، ځکه چې هغه ستاسو خور ده .
د خپلې ترور سره زنا مۀ کوئ ، ځکه چې هغه ستاسو د پلار يا مور وينه ده .
د خپل ترۀ د ښځې سره د زنا کولو په وجه د هغې سپکاوے مۀ کوئ ، هغه ستاسو د ترۀ ښځه ده .
د خپلې اېنږور سره زنا مۀ کوئ ، هغه ستاسو د زوئ ښځه ده .
د خپلې ورندارې سره زنا مۀ کوئ ، دا ستاسو د خپل ورور سپکاوے دے .
چې تاسو د يوې ښځې سره څملئ نو د هغې د لُور يا د هغې د نمسۍ سره هم زنا مۀ کوئ ، ځکه هغوئ ستاسو خپلوانې دى ، دا به يو بد عمل وى .
د خپلې ښينې سره وادۀ مۀ کوئ چې کله د هغې خور يعنې ستاسو ښځه ژوندۍ وى .
چې کله د يوې ښځې مياشتنۍ بيمارى وى نو د هغې سره مۀ څملئ ځکه چې هغه ناپاکه وى .
د بل سړى د ښځې سره مۀ څملئ ، د هغې په وجه به تاسو ناپاک شئ .
د خپل اولاد يو کس هم مولک بُت د پاره مۀ ورکوئ چې د هغۀ په عِبادت کښې اِستعمال شى اؤ د خپل خُدائ پاک د نُوم سپکاوے مۀ کوئ : زۀ مالِک خُدائ يم .
يو نر دې هم د بل نر کس سره جنسى تعلُقات نۀ ساتى ، دا يو بد عمل دے .
يو نر دې د يو ځناور سره زنا کولو په وجه خپل ځان نۀ ناپاک کوى ، يا يوه ښځه دې د يو ځناور سره د زنا کولو کوشش نۀ کوى ، دا يو ګنده عمل دے .
د دې عملُونو په وجه خپل ځانُونه مۀ ناپاکه کوئ ، ځکه چې غېرو قومُونو داسې خپل ځانُونه ناپاک کړل ، هغه غېرقومُونه چې مالِک خُدائ به يې ستاسو نه مخکښې وشړى .
د هغوئ عملُونو هغه وطن ناپاک کړو اؤ مالِک خُدائ هغه وطن له سزا ورکړه چې خپل اوسېدُونکى وشړى .
هغوئ دا ټول غلط کارُونه وکړل اؤ هغه وطن يې ناپاک کړو ، خو چې تاسو داسې ونۀ کړئ . کۀ هغه اِسرائيلے وى يا د پردى وطن کس چې ستاسو سره اوسېږى ، نو تاسو ټول به د مالِک خُدائ په قانُون اؤ حُکمُونو عمل کوئ ،
نو هغه وطن به تاسو نۀ شړى ، لکه چې څنګه يې غېرقومُونه وشړل کُوم چې ستاسو نه مخکښې هلته اوسېدل .
تاسو ته پته ده چې هر څوک دا ګنده کارُونه وکړى نو هغه به نور د خُدائ پاک د خلقو نه نۀ شى ګڼلے . “
اؤ مالِک خُدائ ووئيل ، ” زۀ چې کُوم حُکمونه درکړم په هغې عمل کوئ اؤ د هغه خلقو په رِواجُونو پسې مۀ ځئ کُوم چې ستاسو نه مخکښې په هغه وطن کښې اوسېدل ، اؤ د هغه غلطو کارُونو کولو په وجه خپل ځانُونه مۀ ناپاکه کوئ . زۀ مالِک خُدائ ستاسو خُدائ پاک يم . “
بيا مالِک خُدائ مُوسىٰ ته ووئيل چې
د بنى اِسرائيلو قوم ته ووايه ، ” مُقدس اوسئ ، ځکه چې زۀ مالِک خُدائ ، ستاسو خُدائ پاک مُقدس يم .
ستاسو هر يو کس دې د خپل مور اؤ پلار عِزت کوى اؤ د سبت ورځ مانځئ ، چې څنګه ما حُکم درکړے دے . زۀ مالِک خُدائ ستاسو خُدائ پاک يم .
زما نه مۀ اؤړئ اؤ د بُتانو عِبادت مۀ کوئ ، مجسمې مۀ جوړوئ اؤ مۀ يې عِبادت کوئ . زۀ مالِک خُدائ ستاسو خُدائ پاک يم .
کله چې تاسو د سلامتۍ نذرانې د پاره يو ځناور حلالوئ ، ما چې کُوم اصُول درته ښودلى دى د هغې خيال ساتئ اؤ زۀ به هغه نذرانه قبلوم .
چې په کُومه ورځ ځناور حلال شى غوښه به يې هم په هغه ورځ يا ورپسې ورځ باندې خوړلے شى . څۀ غوښه چې د دريمې ورځې پورې پاتې وى نو هغه به خامخا سوزولے شى ،
ځکه چې دا ناپاکه ده اؤ کۀ څوک دا وخورى ، نو زۀ به هغه نذرانه قبُوله نۀ کړم .
هر څوک چې دا وخورى نو ګُناه به د هغۀ په غاړه وى ځکه چې د هغه څۀ سپکاوے يې کړے دے چې مالِک خُدائ ، خُدائ پاک ته وقف وُو ، نو هغه به نور زما د خلقو نۀ شى ګڼلے .
کله چې تاسو د خپلو پټو فصل رېبئ ، نو فصل د پټو تر غاړو پورې مۀ رېبئ اؤ چې کُوم وږى د لَو نه پاتى وى نو د هغې رېبلو له واپس مۀ ورځئ .
خپلو د انګُورو باغُونو ته واپس مۀ ورځئ چې هغه انګُور راټول کړئ کُوم چې پاتې شوى وى يا غورزېدلى وى ، دا غريبانانو اؤ مُسافرو ته پرېږدئ . زۀ مالِک خُدائ ستاسو خُدائ پاک يم .
غلا مۀ کوئ ، دروغ مۀ وايئ اؤ يو بل مۀ دهوکه کوئ .
زما په نُوم د دروغو قسم مۀ خورئ چې ستاسو د دې د پُوره کولو اِراده نۀ وى ، دا به زما د نُوم سپکاوے وى . زۀ مالِک خُدائ ستاسو خُدائ پاک يم .
خپل ګاونډى مۀ دهوکه کوئ اؤ د هغۀ نه غلا مۀ کوئ . د يو مزدُور مزدُورى تر سحره پورې مۀ ايساروئ .
يو کُوڼ کس ته ښېرې مۀ کوئ اؤ د يو ړُوند په مخ کښې داسې څۀ څيز مۀ ږدئ چې په هغې باندې تيندک وخورى . زما نه ويرېږئ ، زۀ مالِک خُدائ ستاسو خُدائ پاک يم .
د عدالت په فېصلو کښې د بې اِنصافۍ نه کار مۀ اخلئ ، چې د يو غريب طرفدارى وکړئ يا د مالدار کس نه ويرېږئ : د خپل ګاونډى سره اِنصاف کوئ .
د هيچا په باره کښې دروغ مۀ خوَروئ اؤ کله چې د چا د ژوند مُقدمه وى ، کۀ هغه ستاسو د ګواهۍ په وجه بچ کېدے شى نو ګواهى ورکړئ . زۀ مالِک خُدائ يم .
د نورو خِلاف په زړۀ کښې کينه مۀ ساتئ ، د هغوئ سره خپل اِختلافات ختم کړئ ، نو چې د هغوئ په وجه ګُناهګار نۀ شئ .
د هيچا نه بدل مۀ اخلئ يا د چا سره په زړۀ کښې کينه مۀ ساتئ ، د خپل ګاونډى سره هغه هومره مينه کوئ چې څومره د خپل ځان سره کوئ . زۀ مالِک خُدائ يم .
زما په حُکمُونو عمل کوئ . مُختلف قِسمه ځناور مۀ پرېږدئ چې يو بل مال کړى . په يو پټى کښې دوه قِسمه تُخم مۀ کَرئ . د دوه قِسمه تار نه جوړې شوې جامې مۀ اغوندئ .
کۀ يوه وينځه د يو سړى منلے شوى دويمه ښځه وى اؤ اخستے شوې نۀ وى چې آزاده شى ، نو کۀ يو بل سړے د هغې سره څملى ، هغوئ له به سزا ورکولے شى خو وژلے به نۀ شى ، ځکه چې هغه يوه وينځه وى .
هغه سړے به د مالِک خُدائ د مُقدسې خېمې د دروازې خُلې ته د تاوان د نذرانې په توګه يو ګډ راولى ،
اؤ اِمام به د دې سره د پاکوالى کفاره ادا کړى چې د هغه سړى ګُناه لرې شى اؤ خُدائ پاک به هغه معاف کړى .
کله چې تاسو د کنعان وطن ته ورننوځئ اؤ د مېوې هر قِسم ونۀ هم وکَرئ ، نو داسې وګڼئ چې هغه مېوه د دريو کالو پورې ناپاکه ده . په دې دوران کښې به تاسو هغه نۀ خورئ .
په څلورم کال به ټولې مېوې ما يعنې مالِک خُدائ ته په شُکرانه کښې وقف کړئ .
خو په پينځم کال هغه مېوې خوړے شئ . کۀ تاسو دا هر څۀ وکړل ، نو ستاسو ونې به زياتې مېوې ونيسى . زۀ مالِک خُدائ ستاسو خُدائ پاک يم .
داسې غوښه مۀ خورئ چې وينه لا په کښې وى . فال مۀ ګورئ اؤ کوډې مۀ کوئ .
د خپل سر ګېر ‌ چاپېره لاندې ويښتۀ مۀ کلوئ اؤ ګېره مۀ لنډوئ .
د مړى په غم کښې خپل بدن مۀ غوڅوئ اؤ مۀ په کښې داغُونه جوړوئ . زۀ مالِک خُدائ يم .
د خپلو لُوڼو نه د عِبادت ‌ خانې کنجرې جوړولو په وجه د هغوئ بې عِزتى مۀ کوئ ، ګنى نورو خُدايانو ته به ورواوړئ اؤ هغه وطن به د بد عملۍ نه ډک شى .
د سبت ورځ مانځئ اؤ د هغه ځائ عِزت کوئ چې چرته زما عِبادت کېږى . زۀ مالِک خُدائ يم .
د هغه خلقو نصيحت اؤرېدلو له مۀ ورځئ چې د مړو د رُوحُونو مشورې ورکوى . کۀ تاسو داسې وکړل نو ناپاک به شئ . زۀ مالِک خُدائ ستاسو خُدائ پاک يم .
د بُوډاګانو په مخکښې پاڅېږئ اؤ د مشرانو عِزت کوئ . زما نه ويرېږئ ، زۀ مالِک خُدائ يم .
د هغه مُسافرو سره بد سلُوک مۀ کوئ کُوم چې ستاسو په وطن کښې اوسېږى .
د هغوئ سره د يو بنى اِسرائيلى په شان سلُوک کوئ اؤ د هغوئ سره د خپل ځان په شان مينه کوئ . ياد ساتئ ! تاسو هم په يو وخت کښې د مِصر په وطن کښې مُسافر وئ . زۀ مالِک خُدائ ستاسو خُدائ پاک يم .
د ناپ ، تول ، يا د مِقدار د غلطو حِسابُونو لګولو په وجه هيڅ څوک مۀ غولوئ .
صحيح تلې ، صحيح وزنُونه اؤ صحيح ناپونه اِستعمالوئ . زۀ مالِک خُدائ ستاسو خُدائ پاک يم اؤ ما تاسو د مِصر وطن نه راوويستلئ .
زما ټول قانُون اؤ حُکمونه منئ . زۀ مالِک خُدائ يم . “
بيا مالِک خُدائ مُوسىٰ ته ووئيل چې
بنى اِسرائيلو ته ووايه ، ” کۀ ستاسو يو خپل کس يا يو مُسافر چې ستاسو سره اوسېږى هغه د خپلو ماشُومانو نه يو ماشُوم مولک بُت ته پېش کړى نو ټول قوم به هغه سنګسار کړى اؤ مړ به يې کړى .
کۀ څوک د خپلو ماشُومانو نه يو ماشُوم مولک بُت ته ورکړى اؤ زما مُقدسه خېمه ناپاکه کړى اؤ زما د مُقدس نُوم سپکاوے وکړى ، نو زۀ به ترې نه مخ واړوم اؤ هغه به نور زما د خلقو نه نۀ شى ګڼلے .
خو کۀ قوم په هغه کس باندې ځان ناجاڼه کړى چې څۀ يې کړى وى اؤ هغه ونۀ وژنى ،
نو زۀ به په خپله د هغه کس نه ، د هغۀ د ټولې کورنۍ نه اؤ د هغه ټولو نه مخ واړوم چې زما نافرمانى وکړى اؤ د مولک بُت عِبادت وکړى . زۀ به هغوئ نور خپل خلق نه ګڼم .
کۀ څوک د هغه خلقو نصيحت اؤرېدلو له ورځى چې د مړو د رُوحُونو مشورې ورکوى ، نو زۀ به د هغۀ نه مخ واړوم اؤ زۀ به هغه نور د خپلو خلقو نه نۀ ګڼم .
خپل ځانُونه وقف کړئ اؤ مُقدس اوسئ ، ځکه چې زۀ مالِک خُدائ ستاسو خُدائ پاک يم .
زما قانُون ومنئ ، ځکه چې زۀ مالِک خُدائ يم اؤ تاسو مُقدس کوم . “
مالِک خُدائ دا اصُول وښودل . کۀ څوک خپل مور يا پلار ته ښېرې وکړى نو هغه به وژلے شى ، اؤ خُون به يې په خپله غاړه وى .
کۀ يو سړے د بل سړى د ښځې سره زنا وکړى نو دوئ دواړه به وژلے شى .
کۀ يو سړے د پلار د ښځې سره څملى اؤ د پلار سپکاوے وکړى ، نو هغه سړے اؤ ښځه دواړه به وژلے شى . د هغوئ خُون په خپله غاړه دے .
کۀ يو سړے د خپلې اېنږور سره څملى ، نو هغوئ دواړه دې ووژلے شى . هغوئ ډېر غلط کار کړے دے اؤ خُون يې په خپله غاړه دے .
کۀ يو سړے د بل سړى سره جنسى تعلُقات وساتى ، هغوئ يو شرمناک کار کړے دے اؤ دواړه به ووژلے شى . د هغوئ خُون په خپله غاړه دے .
کۀ يو سړے يوه ښځه اؤ د هغې مور وادۀ کړى ، نو هغوئ درې واړه به په اور کښې سوزولے شى ځکه چې هغوئ ډېر بد عمل کړے دے ، ستاسو په مېنځ کښې به د داسې کار اِجازت نۀ وى .
کۀ يو سړے د ځناور سره زنا وکړى ، نو هغه سړے اؤ ځناور به وژلے شى .
کۀ يوه ښځه د ځناور سره د غلط کار کولو کوشش وکړى ، نو هغه اؤ ځناور به ووژلے شى . د هغوئ خُون په خپله غاړه دے .
کۀ يو سړے د خپلې سکه يا ناسکه خور سره وادۀ وکړى اؤ هغوئ د يو بل سپکاوے وکړى ، نو دا يو د بې ‌ شرمۍ کار دے اؤ هغوئ دې د خپلو خلقو نه وشړلے شى ، هغۀ د خپلې خور سپکاوے کړے دے اؤ هغوئ ته دې د خپلو بدو سزا مِلاؤ شى .
کۀ يو سړے د يوې ښځې سره د هغې د مياشتنۍ بيمارۍ په دوران کښې څملى ، نو هغوئ دواړه به د قوم نه شړلے شى ، ځکه چې هغوئ د پاکوالى په باره کښې اصُول مات کړى دى .
کۀ يو سړے د خپلې مور خور سره يا د پلار خور سره څملى ، نو هغوئ ته دې خامخا د خپلو بدو سزا مِلاؤ شى .
کۀ يو سړے د خپلې ترۀ ښځې سره څملى ، نو هغۀ د خپل ترۀ سپکاوے کوى ، نو ذِمه وارى به د هغوئ په خپله غاړه وى ، اؤ د هغوئ بچى به نۀ پېدا کېږى .
کۀ يو سړے خپله ورنداره وادۀ کړى اؤ ورور يې ژوندے وى ، نو هغوئ به بې اولاده مړۀ شى . هغۀ يو ناپاکه کار کړے دے اؤ هغۀ د خپل ورور سپکاوے کړے دے .
مالِک خُدائ ووئيل ، ” زما ټول قانُون اؤ حُکمونه ومنئ ، نو داسې د کنعان وطن نه به ونۀ شړلے شئ کُوم وطن له چې زۀ تاسو راولم .
د هغه خلقو په رِواجُونو پسې مۀ ځئ کُوم چې هلته اوسېږى ، هغه غېرقومُونه به ترې نه وباسم نو تاسو به هغه وطن ته ورننوځئ . زۀ د هغوئ د ټولو بدو عملُونو په وجه د هغوئ نه کرکه کوم .
خو ما ستاسو سره وعده کړې ده چې هغه وطن ستاسو خپل شى چې زرخېز اؤ آباد وى اؤ هغه به زۀ تاسو له درکړم . زۀ مالِک خُدائ ستاسو خُدائ پاک يم اؤ ما تاسو د نورو قومُونو نه جُدا کړى يئ .
نو تاسو خامخا د حلالو اؤ حرامو ځناورو اؤ مارغانو په مېنځ کښې فرق وکړئ . حرام ځناور اؤ حرام مارغان مۀ خورئ . ما ورته ناپاک وئيلى دى اؤ چې تاسو دا وخورئ نو ناپاک به شئ .
تاسو به مُقدس شئ اؤ صِرف زما به شئ ، ځکه چې زۀ مالِک خُدائ يم اؤ زۀ مُقدس يم . ما تاسو د نورو قومُونو نه جُدا کړى يئ تاسو صِرف زما اوسئ .
هر يو سړے يا ښځه چې د مړو يا د پېريانو مشورې ورکوى هغه دې سنګسار کړے شى چې مړۀ شى ، څوک چې دا کار کوى نو هغه به د خپل خُون ذِمه وار وى . “
بيا مالِک خُدائ مُوسىٰ ته حُکم وکړو چې د هارُون د کورنۍ اِمامانو ته ووايه ، ” کله چې د هغوئ يو خپلوان مړ شى نو د هغۀ په جنازه کښې شريکېدو په وجه به اِمام خپل ځان نۀ ناپاک کوى ،
خو د دې نه بغېر چې هغه يې نزدې خپلوان وى لکه مور ، پلار ، زوئ ، لُور ، ورور ،
يا پېغله خور چې د هغۀ په کور کښې اوسېږى .
هغه دې د هغه چا په مرګ کښې خپل ځان ناپاک نۀ کړى چې د وادۀ په ذريعه د هغۀ خپلوان شوے وى .
يو اِمام به هم د خپل سر يوه حِصه هم نۀ کلوى نۀ به ږيره لنډوى اؤ نۀ به خپل بدن غوڅوى چې دا ښکاره کړى چې غم کوى .
هغه به مُقدس وى اؤ چې زما نُوم سپک نۀ کړى . هغه ما ته په اور باندې تيارېدُونکې نذرانه پېش کوى ، نو هغه دې خامخا مُقدس وى .
يو اِمام به د کنجرې ښځې سره وادۀ نۀ کوى يا چې پېغله نۀ وى اؤ يا طلاقه شوې وى ځکه چې هغه مُقدس دے .
خلق به خامخا اِمام مُقدس ګڼى ، ځکه چې هغه ما ته په اور باندې تيارېدُونکې نذرانه پېش کوى . زۀ مالِک خُدائ يم ، زۀ مُقدس يم اؤ زۀ خپل خلق مُقدس کوم .
کۀ د يو اِمام لُور کنجره شى ، هغه د خپل پلار سپکاوے کوى ، نو هغه به خامخا په اور کښې سوزولے شى .
د مشر اِمام په سر باندې د غوړولو تېل اچولے شوى دى اؤ هغه پاک شوے دے چې د اِمامانو لِباس واغوندى ، نو هغه به خپل وېښتۀ ببر نۀ پرېږدى نۀ به شلېدلې جامې اغوندى چې دا ښکاره کړى چې هغه غم ژړا کوى .
هغه ما ته وقف شوے دے اؤ هغه به خپل ځان نۀ ناپاک کوى اؤ نۀ به زما د مُقدسې خېمې بې عِزتى کوى چې هغه پرېږدى اؤ هلته لاړ شى چې چرته مړے وى ، تر دې پورې کۀ هغه يې خپل مور اؤ پلار هم وى .
هغه به يوه داسې جينۍ وادۀ کوى چې هيڅ کله يې زنا نۀ وى کړى ،
کونډه يا طلاقه شوې ښځه يا يوه کنجره ښځه به نۀ وادۀ کوى . هغه دې صِرف د يوې داسې جينۍ سره وادۀ کوى چې زنا يې نۀ وى کړى اؤ د خپلې قبيلې نه يې وى .
ګنى ، د هغۀ بچى به ناپاک وى ، په کار دى چې هغوئ پاک وى . زۀ مالِک خُدائ يم اؤ ما هغه د اِمام په توګه غوره کړے دے . “
مالِک خُدائ مُوسىٰ ته حُکم وکړو چې
هارُون ته ووايه ، ” ستا د اولاد هغه يو کس به هم په اور تيارېدُونکې نذرانه ما ته نۀ پېش کوى ، کُوم چې په بدن کښې څۀ عېب لرى . په دې خبرو به په راتلُونکى ټولو وختُونو کښې عمل کېږى .
داسې يو سړے هم دا نذرانه نۀ شى پېش کولے چې هغه په بدن کښې داسې عېب لرى لکه : څوک چې ړُوند ، ګوډ ، کوږ مخے يا معذُور وى ،
څوک چې په لاس يا په خپه ګوډ وى ،
چې په ملا يې کُب وى يا ټيټ قدے وى ، څوک چې د سترګو يا د څرمنې څۀ بيمارى لرى ، اؤ يا چې خصى وى .
د هارُون د اولاد داسې يو اِمام هم ما ته په اور تيارېدُونکې نذرانه نۀ شى پېش کولے چې په بدن کښې څۀ عېب لرى .
خو داسې کس په اور باندې تيارېدُونکې نذرانه خوړلے شى چې ما ته پېش کېږى ، يعنې هغه دواړه نذرانې په اور تيارېدُونکې مُقدسه نذرانه اؤ په اور تيارېدُونکې ډېره مُقدسه نذرانه ،
خو ځکه چې هغه په بدن کښې څۀ عېب لرى ، نو هغه دې مُقدسې پړدې ته اؤ قُربان ‌ ګاه ته نزدې نۀ راځى . هغه دې دا مُقدس ځايُونه نۀ ناپاکه کوى ، ځکه چې زۀ مالِک خُدائ يم اؤ زۀ هغوئ مُقدس کوم . “
نو دا هغه څۀ دى چې مُوسىٰ هارُون ته ، د هارُون زامنو ته اؤ ټولو بنى اِسرائيلو ته ووئيل .
بيا مالِک خُدائ مُوسىٰ ته ووئيل چې
هارُون اؤ د هغۀ زامنو ته ووايه ، ” تاسو زما د مُقدس نُوم سپکاوے مۀ کوئ اؤ د مُقدسو نذرانو اِحترام کوئ کُومې چې بنى اِسرائيل ما ته وقف کوى . زۀ مالِک خُدائ يم .
هغوئ ته ووايه چې کله ستاسو د اولاد يو کس ناپاک وى اؤ مُقدسو نذرانو ته نزدې راځى کُومې چې بنى اِسرائيلو ما ته وقف کړې وى ، هغه دې بيا هيڅ کله په قُربان ‌ ګاه کښې خِدمت ونۀ کړى . په راتلُونکى ټولو وختُونو کښې به په دې عمل کوئ . زۀ مالِک خُدائ يم .
د هارُون د اولاد يو کس هم دا مُقدسې نذرانې نۀ شى خوړلے چې په هغۀ د جُذام بيمارى وى يا د هغۀ د بدن نه څۀ وځى چې تر څو پورې هغه پاک شوے نۀ وى . هر هغه اِمام ناپاک دے چې هغه داسې څۀ څيز له لاس وروړى چې هغه د يو مړى سره د لګېدو په وجه ناپاک وى يا د هغۀ د ذکر نه اوبۀ وځى
يا کۀ هغه يو ناپاک ځناور يا ناپاک کس له لاس وروړى .
هر يو اِمام چې ناپاک شى نو هغه به تر ماښامه پورې ناپاک وى ، خو بيا به هم هغه مُقدسې نذرانې نۀ شى خوړلے چې تر څو پورې يې غُسل نۀ وى کړے .
چې کله نمر پرېوزى نو هغه پاک دے اؤ بيا هغه مُقدسې نذرانې خوړلے شى ، کُومې چې د هغۀ خوراک دے .
هغه به د داسې ځناور غوښه نۀ خورى چې په خپل مرګ مړ وى يا ځنګلى ځناورو وژلے وى ، په دې به هغه ناپاک شى . زۀ مالِک خُدائ يم .
ټول اِمامان به هغه اصُول منى کُوم چې ما ښودلى دى . ګنى ، هغوئ به ګُناهګار شى اؤ مړۀ به شى ، ځکه چې هغوئ مُقدسو اصُولو ته سپک کتلى دى . زۀ مالِک خُدائ يم اؤ زۀ هغوئ مُقدس کوم .
صِرف د اِمامانو د کورنۍ کس دا نذرانې خوړلے شى ، بل څوک يې نۀ شى خوړلے کۀ هغه د اِمام کره مېلمه وى يا يې مزدُور وى .
خو د اِمام غُلامان ، چې هغه يې په پېسو اخستى وى يا يې په خپل کور کښې پېدا شوى وى ، نو هغوئ هغه خوراک خوړلے شى کُوم چې اِمام ته ملاوېږى .
کۀ د اِمام لُور د يو داسې سړى سره وادۀ وکړى چې هغه اِمام نۀ وى نو هغه ښځه به دا مُقدسې نذرانې نۀ شى خوړلے .
خو کۀ د هغۀ لُور کونډه يا طلاقه شوې وى چې د هغې بچى نۀ وى اؤ هغه بېرته راغلې وى اؤ د پلار په کور کښې اوسېږى نو هغه دا خوراک خوړلے شى چې کُوم يې پلار ته د اِمام په توګه مِلاؤ شوے وى . صِرف د اِمامانو د کورنۍ کس دا خوراک خوړلے شى .
کۀ يو کس د اِمامانو د کورنۍ نه نۀ وى اؤ د مُقدسې نذرانې نه څۀ په غلطۍ سره وخورى ، نو هغه به خامخا اِمام ته د دې پُوره قيمت اؤ شل فى ‌ صده تاوان هم ورکوى .
اِمامان به د دې نذرانو سپکاوے نۀ کوى
چا ته چې د مُقدسو نذرانو د خوړلو اِجازت نۀ وى نو هغه خلق به ورته نۀ شى پرېښودلے ، کۀ داسې وشى نو د دې په وجه به هغه کس ګُناهګار شى اؤ سزا به ورته مِلاؤ شى . زۀ مالِک خُدائ يم اؤ زۀ نذرانې مُقدسې کوم . “
بيا مالِک خُدائ مُوسىٰ ته ووئيل چې ،
” هارُون اؤ د هغۀ زامنو ته اؤ ټولو بنى اِسرائيلو ته دا اصُول وښايه . کله چې يو بنى اِسرائيلے يا په بنى اِسرائيلو کښې اوسېدُونکے مُسافر يوه سوزېدُونکې نذرانه پېش کوى ، کۀ هغه يوه منخته يا رضاکارانه نذرانه وى ، نو په هغه ځناور کښې دې هيڅ عېب نۀ وى .
دا ځناور به خامخا نر وى ، ګډ يا چېلے چې هيڅ عېب په کښې نۀ وى د دې د پاره چې دا نذرانه ستاسو نه قبُوله شى .
کۀ تاسو يو داسې ځناور پېش کوئ چې څۀ عېب په کښې وى ، نو مالِک خُدائ به دا نۀ قبلوى .
کله چې څوک مالِک خُدائ ته د سلامتۍ نذرانه پېش کوى ، کۀ هغه يوه منخته يا رضاکارانه نذرانه وى ، نو په هغه ځناور کښې به څۀ عېب نۀ وى دا د دې د پاره چې قبُوله شى .
مالِک خُدائ ته داسې ځناور مۀ پېش کوئ چې ړُوند ، ګوډ ، يا ناسُور شوے زخم په کښې وى ، يا يې په څرمن کښې پمنوالے يا خارښت وى . داسې ځناور په قُربان ‌ ګاه باندې په اور تيارېدُونکې نذرانې په توګه مۀ پېش کوئ .
د رضاکارانه نذرانې په توګه تاسو داسې ځناور پېش کولے شئ چې هغه لنډ وى يا کۀ هغه صحيح شکل نۀ لرى ، خو دا به په منخته کښې قبلېدُونکے نۀ وى .
مالِک خُدائ ته داسې ځناور مۀ پېش کوئ چې په ټکولو ، پرې کولو ، زخمى کولو يا ويستلو په وجه خصى شوے وى . ستاسو په وطن کښې به د دې قِسم نذرانو اِجازت نۀ وى .
په اور تيارېدُونکې نذرانې په توګه داسې ځناور مۀ پېش کوئ چې د يو پردى سړى نه اخستے شوے وى . داسې ځناور عېبژن ګڼلے شى اؤ قبلېدُونکى نۀ وى .
کله چې يو څخے ، ګډُورے يا د چېلۍ بچے پېدا شى ، نو دا به اووۀ ورځې د مور نه نۀ شى لرې کولے ، خو د هغې نه پس دا به په اور تيارېدُونکې نذرانې په توګه قبلېدُونکے وى .
يوه غوا اؤ د هغې څخے يا ګډه اؤ د هغې ګډُورے يا يوه چېلۍ اؤ د هغې بچے په يوه ورځ مۀ حلالوئ .
کله چې تاسو مالِک خُدائ ته د شُکرانې قُربانى پېش کوئ ، نو په هغه اصُولو عمل کوئ نو داسې به تاسو قبُول شئ ،
هم په هغه ورځ باندې دا وخورئ اؤ د دې هيڅ هم بلې ورځې ته مۀ پرېږدئ . “
مالِک خُدائ ووئيل ، ” زما حُکمونه منئ ، زۀ مالِک خُدائ يم .
زما د مُقدس نُوم سپکاوے مۀ کوئ ، ټول بنى اِسرائيل دې دا اِقرار وکړى چې زۀ مُقدس يم . زۀ مالِک خُدائ يم اؤ زۀ تاسو مُقدس کوم ،
اؤ ما تاسو د مِصر وطن نه راوويستلئ چې ستاسو خُدائ پاک شم . زۀ مالِک خُدائ يم . “
بيا مالِک خُدائ مُوسىٰ ته ووئيل چې ،
” د مذهبى اخترُونو د پاره بنى اِسرائيلو ته دا اصُول وښايه چې کله هغوئ د عِبادت د پاره راغونډ شى .
ستاسو سره شپږ ورځې شته چې خپل کار په کښې کولے شئ ، خو ياد ساتئ اوومه ورځ د سبت ورځ ده ، چې د آرام د پاره ده . په دې ورځ کار مۀ کوئ اؤ د عِبادت د پاره راغونډېږئ . د سبت ورځ د مالِک خُدائ ده ، چې تاسو چرته هم اوسېږئ .
د دې اخترُونو اِعلان په مُقرر شوو وختُونو باندې کوئ .
د فسحې کولو اختر ، د مالِک خُدائ د درناوى د پاره کولے شى ، دا د اولنۍ مياشتې د څوارلسمې ورځې د نمر پرېواتو نه شروع کېږى .
په پينځلسمه ورځ د پتيرې ډوډۍ اختر شروع کېږى اؤ اووۀ ورځې به تاسو خمبيره ډوډۍ نۀ خورئ .
د دې ورځو په اوله ورځ به تاسو د عِبادت د پاره راغونډېږئ اؤ هغه يو کار هم مۀ کوئ چې تاسو يې هره ورځ کوئ .
اووۀ ورځې مالِک خُدائ ته په اور تيارېدُونکې نذرانې پېش کړئ . په اوومه ورځ به تاسو بيا د عِبادت د پاره راغونډ شئ ، خو هغه يو کار به هم نۀ کوئ کُوم چې تاسو هره ورځ کوئ .
کله چې تاسو هغه زمکې له ورشئ کُومه چې مالِک خُدائ تاسو له درکوى اؤ تاسو خپل فصل ورېبئ ، نو وړومبے ګېډے اِمام له وروړئ .
هغه به دا مالِک خُدائ ته د يوې خاص نذرانې په توګه پېش کړى ، نو تاسو به قبُول شئ . اِمام به دا په سبت پسې ورځ باندې پېش کړى .
په کُومه ورځ چې تاسو د فصل نذرانه پېش کوئ ، نو د يو کال ګډُورے هم د سوزېدُونکې نذرانې په توګه قُربانى کړئ چې هيڅ عېب په کښې نۀ وى .
تاسو د دې سره دوه کيلو ښۀ اوړۀ چې د زيتُونو تېل ورسره ګډ وى په اور تيارېدُونکې نذرانې په توګه پېش کړئ . د دې نذرانې خوشبوئى په مالِک خُدائ باندې ښۀ لګې . تاسو د دې سره يو ليټر د انګُورو د شرابو نذرانه هم پېش کړئ .
په هغه ورځ تاسو ډوډۍ ، وريتې شوې اؤ کچه دانې تر هغې پورې مۀ خورئ چې تر څو پورې تاسو دا نذرانه خُدائ پاک ته نۀ وى راوړې . په راتلُونکى ټولو وختُونو کښې ستاسو ټول اولاد به دا اصُول منى .
سبت پسې ورځې نه پُوره اووۀ هفتې وشمېرئ يعنې د هغه ورځ نه په کُومه ورځ چې تاسو د خپل فصل ګېډے مالِک خُدائ ته د پېش کېدو د پاره راوړئ .
د اوؤم سبت د ورځې نه پس ، په پنځوسمه ورځ ، مالِک خُدائ ته د نوى فصل يوه بله نذرانه پېش کړئ .
هره يوه کورنۍ دې دوه دوه ډوډۍ راوړى اؤ دا دې مالِک خُدائ ته د خاص تُحفې په توګه پېش کړى . هره يوه ډوډۍ دې خمبيره شوې د دوه کيلو ښو اوړو نه پخه شوې وى اؤ دا به مالِک خُدائ ته د وړومبى رېبلے شوى فصل د نذرانې په توګه پېش کېږى .
اؤ قوم دې د دې ډوډۍ سره اووۀ يو کالن ګډُورى ، يو غوَيے اؤ دوه ګډان پېش کړى ، چې هيڅ عېب په کښې نۀ وى . دا به د سوزېدُونکې نذرانې په توګه ، سره د غلې د نذرانې اؤ د انګُورو د شرابو د نذرانې سره مالِک خُدائ ته پېش کېږى . د دې نذرانې خوشبوئى په مالِک خُدائ باندې ښۀ لګې .
يو چېلے د ګُناه د نذرانې په توګه اؤ دوه يو کالن ګډُورى د سلامتۍ د نذرانې په توګه هم پېش کړئ .
اِمام به ډوډۍ د دوه ګډُورو سره د اِمامانو د پاره د خاص تُحفې په توګه هم پېش کړى . دا نذرانې مُقدسې دى .
په هغه ورځ هغه يو کار هم مۀ کوئ چې تاسو يې هره ورځ کوئ اؤ د عِبادت د پاره راغونډېږئ . ستاسو اولاد چې چرته هم اوسېږى دا اصُول دې په راتلُونکى ټولو وختُونو کښې منى .
کله چې تاسو د خپلو پټو فصل رېبئ ، نو فصل د پټو تر غاړو پورې مۀ رېبئ اؤ چې کُوم وږى پاتى شى نو د هغې رېبلو له واپس مۀ ورځئ ، دا د غريبانانو خلقو اؤ مُسافرو د پاره پرېږدئ . زۀ مالِک خُدائ ستاسو خُدائ پاک يم .
د اوومې مياشتې په وړومبۍ ورځ د آرام خاص ورځ مانځئ اؤ چې کله بيګل وغږېږى نو د عِبادت د پاره راغونډ شئ .
مالِک خُدائ ته يوه په اور تيارېدُونکې نذرانه پېش کړئ اؤ هغه يو کار هم مۀ کوئ چې تاسو يې هره ورځ کوئ .
بيا مالِک خُدائ مُوسىٰ ته ووئيل چې :
د دې اوومې مياشتې لسمه ورځ د کفارې ده ، دا به ستاسو د پاره يوه مُقدسه اجتماع وى : تاسو به روژه نيسئ اؤ مالِک خُدائ ته په اور تيارېدُونکې نذرانه پېش کوئ ،
په هغه ورځ هيڅ کار مۀ کوئ ، ځکه چې هغه د کفارې ورځ ده اؤ د مالِک خُدائ ستاسو خُدائ پاک وړاندې ستاسو کفاره ادا کېږى .
هر څوک چې هم په هغه ورځ څۀ وخورى نو هغه به نور د خُدائ پاک د خلقو نه نۀ شى ګڼلے .
اؤ کۀ هر چا هم په هغه ورځ څۀ کار وکړو ، نو زۀ به په خپله هغه تباه کړم .
ستاسو اولاد چې چرته هم اوسېږى دا اصُول د هغوئ د پاره دى .
د هغې مياشتې د نهمې ورځې د نمر پرېواتو نه د لسمې ورځې د نمر پرېواتو پورې دا خاص ورځ مانځئ ، په دې دوران کښې تاسو روژه نيسئ .
د جُونګړو اختر د اوومې مياشتې په پينځلسمه ورځ شروع کېږى اؤ دا به اووۀ ورځې وى .
د دې ورځو په وړومبۍ ورځ د عِبادت د پاره راغونډ شئ اؤ هغه يو کار هم مۀ کوئ چې تاسو يې هره ورځ کوئ .
اووۀ ورځې تاسو هره ورځ يوه په اور تيارېدُونکې نذرانه پېش کوئ . په اتمه ورځ بيا د عِبادت د پاره راغونډ شئ اؤ په اور تيارېدُونکې نذرانه پېش کړئ . دا د عِبادت ورځ ده اؤ چې هيڅ کار په کښې ونۀ کړئ .
دا مذهبى اخترونه دى چې تاسو يې د مالِک خُدائ په درناوى کښې کوئ چې د عِبادت د پاره په يو ځائ راغونډېږئ اؤ په اور تيارېدُونکې نذرانې ، سوزېدُونکې نذرانې ، د غلې نذرانې ، قُربانۍ اؤ د انګُورو د شرابو نذرانې په کښې پېش کوئ ، چې په خپله خپله ورځ پېش کېږى .
دا اخترونه د عامو سبت د ورځو نه علاوه دى اؤ دا نذرانې ستاسو د عامو تُحفو نه علاوه دى ، ستاسو د منختې پُوره کېدلو نذرانو اؤ ستاسو د هغه رضاکارانه نذرانو نه چې تاسو يې مالِک خُدائ له ورکوئ .
کله چې تاسو د خپلو پټو نه فصل ورېبئ ، نو اووۀ ورځې دا اختر کوئ ، چې د اوومې مياشتې په پينځلسمه ورځ باندې شروع کېږى . اوله ورځ اؤ اتمه ورځ به د آرام کولو خاص ورځې وى .
په هغه ورځ د خپلو ونو نه ډېره ښۀ مېوه وشُوکوئ ، د کهجُورو څانګې اؤ د پاڼو والا د ونو څانګې اؤ د سيند د غاړې نه د خار ‌ وَلو ونې واخلئ اؤ د مالِک خُدائ ستاسو خُدائ پاک په درناوى کښې اختر وکړئ .
دا اووۀ ورځې کوئ . ستاسو اولاد به دا اصُول په راتلُونکى ټولو وختُونو کښې منى .
ټول اِسرائيليان به اووۀ ورځې په جُونګړو کښې اوسېږى ،
چې ستاسو اولاد ته دا پته ولګې چې مالِک خُدائ بنى اِسرائيل دې ته جوړ کړل چې په جُونګړو کښې اوسېږى چې کله يې هغوئ د مِصر وطن نه راوويستل . هغه مالِک خُدائ ستاسو خُدائ پاک دے .
نو داسې مُوسىٰ بنى اِسرائيلو ته دا اصُول وښودل چې د مالِک خُدائ په درناوى کښې مذهبى اخترونه وکړى . “
بيا مالِک خُدائ مُوسىٰ ته ووئيل چې ،
” بنى اِسرائيلو له حُکم ورکړه چې د ډيوو د پاره ډېر ښۀ سُوچه د زيتُونو تېل راوړى کُومې چې په مُقدسه خېمه کښې دى ، نو چې هر وخت رڼا وى .
هارُون به هر ماښام دا ډيوې بلوى اؤ تر سحره پورې به يې بلې ساتى ، چې د مالِک خُدائ په حضُور کښې د پړدې نه بهر د تړون صندُوق ته مخامخ دى ، دا ډيوټ په زيات مُقدس ځائ کښې دے . دا اصُول دې په راتلُونکى ټولو وختُونو کښې منلے شى .
هارُون به د هغه ډيوو خيال ساتى کُومې چې د سُوچه سرو زرو په ډيوټ باندې دى اؤ دې ته به پام کوى چې دا د مالِک خُدائ په حضُور کښې هر وخت بلېږى .
دولس کيلو ښۀ اوړۀ واخله اؤ دولس ډوډۍ ترې نه پخې کړه .
په دوه ډېرو کښې يې په هغه مېز باندې کېږده چې د سُوچه سرو زرو پترى ورباندې خېژولے شوے دے ، کُوم چې د مالِک خُدائ په حضُور کښې دے اؤ چې په هر ډيرى کښې شپږ شپږ ډوډۍ وى .
په هر ډيرى باندې څۀ سُوچه لوبان واچوه ، دا به مالِک خُدائ ته په اور تيارېدُونکې نذرانې د يوې نښې په شان وى چې د ډوډۍ په ځائ پېش کېږى .
د هر سبت په ورځ په راتلُونکى ټولو وختُونو کښې ، ډوډۍ دې خامخا د مالِک خُدائ په حضُور کښې کېښودلے شى . د بنى اِسرائيلو همېشه د پاره دا تړون دے .
دا ډوډۍ د هارُون اؤ د هغۀ د اولاد ده اؤ هغوئ به دا په مُقدس ځائ کښې خورى ، ځکه چې دا د اِمامانو د پاره مالِک خُدائ ته په اور تيارېدُونکې نذرانې يوه ډېره مُقدسه برخه ده . “
يو سړے وو چې د هغۀ پلار مِصرے اؤ مور يې بنى اِسرائيلۍ وه چې د هغې نُوم سلوميت وو اؤ د دان د قبيلې د دِبرى لُور وه . دې سړى په خېمو کښې د يو بنى اِسرائيلى سره جګړه وکړه . هغۀ په کنځلو کښې د خُدائ پاک د نُوم بې عِزتى وکړه ، نو هغوئ هغه مُوسىٰ له بوتلو ،
هغه يې قېد کړو اؤ مالِک خُدائ ته يې اِنتظار کولو چې هغوئ ته وښائى چې د هغۀ سره څۀ وکړى .
مالِک خُدائ مُوسىٰ ته ووئيل چې ،
” دا سړے د خېمو نه بهر بوځئ . هر چا چې د هغۀ کنځل اؤرېدلى وى نو هغه به خپل لاس د هغه سړى په سر د ګواهۍ ورکولو د پاره کېږدى اؤ بيا به ټول قوم هغه سنګسار کړى .
بيا بنى اِسرائيلو ته ووايه چې هر څوک هم خُدائ پاک ته کنځل وکړى نو هغۀ ته به خامخا د خپلو بدو سزا مِلاؤ شى
اؤ وبه وژلے شى . هر يو بنى اِسرائيلے يا د پردى وطن کس چې ستاسو سره اوسېږى چې هغه مالِک خُدائ ته کنځل وکړى نو ټول قوم به هغه ووژنى .
هر څوک چې قتل وکړى نو هغه به وژلے شى ،
اؤ هر څوک چې د بل چا يو ځناور ووژنى نو تاوان به يې خامخا ورکوى . دا اصُول د ژوند په بدل کښې د ژوند والا دى .
کۀ څوک يو بل کس زخمى کړى ، هغۀ چې څۀ هم کړى وى نو هم هغه شان عمل به ورسره کېږى .
کۀ هغه يو هډُوکے مات کړى ، نو د هغۀ يو هډُوکے به ماتولے شى ، کۀ هغه يوه سترګه وباسى نو د هغۀ يوه سترګه به ويستلے شى ، کۀ هغه يو غاښ مات کړى ، نو د هغۀ يو غاښ به ماتولے شى . هغه چې څنګه هم بل کس زخمى کړى نو په بدل کښې به د هغۀ سره هم هغه عمل کېږى .
هر څوک چې يو ځناور ووژنى نو تاوان به يې ورکوى ، خو هر څوک چې يو اِنسان ووژنى نو هغه به ووژلے شى .
دا قانُون ستاسو د ټولو د پاره دے ، کۀ هغه اِسرائيلے وى يا د پردى وطن کس چې ستاسو سره اوسېږى ، ځکه چې زۀ مالِک خُدائ ستاسو خُدائ پاک يم . “
کله چې مُوسىٰ بنى اِسرائيلو ته دا ووئيل ، نو هغوئ هغه سړے د خېمو نه بهر بوتلو چا چې کنځل کړى وُو اؤ سنګسار يې کړو . نو بنى اِسرائيلو هم هغه شان وکړل چې څنګه مالِک خُدائ مُوسىٰ له حُکم ورکړے وو .
بيا مالِک خُدائ د سينا په غرۀ باندې مُوسىٰ ته ووئيل اؤ حُکم يې ورکړو چې ،
” بنى اِسرائيلو ته دا اصُول وښايه . کله چې تاسو هغه وطن ته ورننوځئ چې مالِک خُدائ يې تاسو له درکوى ، د مالِک خُدائ د درناوى د پاره په هر اوؤم کال تاسو هغه زمکه مۀ کَرئ .
شپږ کاله به تاسو خپل پټى وکَرئ ، په باغُونو کښې به د انګُورو څانګې پرې کړئ اؤ فصلُونه به راغونډ کړئ .
خو په اوؤم کال دې زمکه شاړه پاتې شى . دا به مالِک خُدائ ته وقف شوے کال وى . خپل پټى مۀ کَرئ اؤ په خپلو باغُونو کښې د انګُورو څانګې مۀ پرې کوئ .
هغه فصل مۀ رېبئ چې د کَرلو نه بغېر په خپله راشين کېږى اؤ د خپلو باغُونو نه هغه انګُور مۀ راټولوئ چې څانګې يې کهنچې شوى نۀ وى ، دا هغه کال دے چې زمکه به په کښې پُوره آرام کوى .
کۀ په هغه کال کښې زمکه کَرلے شوے هم نۀ وى ، خو د هغې نه به ستاسو د پاره ، ستاسو غُلامانو ، مزدُورانو اؤ د مُسافرو د پاره چې ستاسو سره اوسېږى ، خوراک مِلاؤ شى ،
داسې ستاسو څاروو د پاره اؤ ستاسو په پټو کښې د ځنګلى ځناورو د پاره هم . زمکه چې هر څۀ راشنۀ کړى نو هغه خوړلے شى .
اووۀ ځلې اووۀ کالونه وشمېرئ چې يو کم پنځوس کاله جوړېږى .
نو د اوومې مياشتې په لسمه ورځ يعنې د کفارې په ورځ به په ټول وطن کښې بيګل وغږولے شى .
نو تاسو پنځوسم کال خاص وګڼئ اؤ د وطن ټولو خلقو ته د آزادۍ اِعلان وکړئ . په دې کال هغه هر څۀ هم چې خرڅ شوى وى نو هغه به اصلى مالِک يا د هغۀ اولاد ته واپس ملاوېږى اؤ هر څوک چې د غُلام په توګه خرڅ شوے وى نو هغه به خپلې کورنۍ ته واپس شى .
تاسو به خپل پټى نۀ کَرئ نۀ به هغه فصل رېبئ چې په خپله راشين شوے وى اؤ نۀ به په باغُونو کښې هغه انګُور راټولوئ چې څانګې يې پرې کړے شوې نۀ وى .
هغه ټول کال به ستاسو د پاره مُقدس وى ، تاسو به صِرف هغه څۀ خورئ چې پټو په خپله راشنۀ کړى وى .
په دې کال هغه هر څۀ چې خرڅ شوى وى نو هغه به واپس خپل اصلى مالِک ته مِلاؤ شى .
کله چې تاسو په خپل بنى اِسرائيلى باندې زمکه خرڅوئ يا يې ترې نه اخلئ ، نو يو بل له دهوکه مۀ ورکوئ .
قيمت به يې د کالونو د شمېر په مُطابق مُقررولے شى چې په هغه زمکه کښې د واپس ورکولو کال نه مخکښې څومره فصل کېږى .
کۀ چرې پاتې شوى کالونه ډېر وى ، نو قيمت به يې اُوچت وى ، خو کۀ صِرف يو څو کالونه پاتې وى ، نو قيمت به يې کم وى ، ځکه چې څۀ هم خرڅېږى نو هغه د فصلُونو د هغه شمېر په مُطابق به وى چې په هغه زمکه کښې پېدا کېږى .
خپل بنى اِسرائيليان مۀ دهوکه کوئ ، خو د مالِک خُدائ ستاسو د خُدائ پاک نه ويرېږئ . ځکه چې زۀ مالِک خُدائ ستاسو خُدائ پاک يم .
د مالِک خُدائ ټول قانُون اؤ حُکمونه منئ ، نو تاسو به هغه وطن کښې په آمن سره اوسېږئ .
هغه زمکه به فصلُونه پېدا کوى اؤ د خوراک هغه هر څۀ به درته ملاوېږى چې تاسو يې غواړئ اؤ په آمن کښې به ژوند کوئ .
خو کېدے شى چې ستاسو نه يو کس تپوس وکړى چې پټى ونۀ کَرلے شى اؤ فصلُونه راغونډ نۀ شى نو په اوؤم کال به څۀ خورو .
مالِک خُدائ به په شپږم کال هغه زمکې له برکت ورکړى نو هغه زمکه به د دوه کالونو د پاره ښۀ ډېر خوراک پېدا کړى .
کله چې تاسو په اتم کال خپل پټى کَرئ ، نو چې په شپږم کال تاسو څۀ رېبلى وى هغه به تر اوسه پورې خورئ اؤ په نهم کال به هم تاسو هغه څۀ خورئ کُوم چې تاسو په اتم کال کَرئ اؤ رېبئ .
تاسو خپله زمکه د همېشه د پاره مۀ خرڅوئ ، ځکه چې زمکه ستاسو نۀ ده ، د خُدائ پاک ده اؤ تاسو د مُسافرو په شان يئ چا ته چې دا اِجازت وى چې صِرف ګټه ترې نه واخلى .
کله چې زمکه خرڅېږى ، نو د دې د اصلى مالِک د واپس اخستلو حق به خامخا منلے شى .
کۀ يو بنى اِسرائيلے غريب شى اؤ زمکې خرڅولو ته مجبُور شى ، نو د هغۀ د ټولو نه نزدې خپلوان به زمکه واپس اخلى .
کۀ د چا خپلوان نۀ وى چې دا واپس واخلى نو کېدے شى وروستو مالدار شى اؤ ډېرې پېسې ولرى چې دا واپس واخلى .
نو په داسې حال کښې به خامخا هغه سړى له قيمت ورکوى چا چې اخستے وى ، دا قيمت به د واپس ورکولو کال پورې د پاتې کالونو د پاره وى ، تر هغې پورې چې هغۀ ته خپله زمکه واپس شى .
خو کۀ د هغۀ سره ډېرې پېسې نۀ وى چې زمکه واپس واخلى نو دا به د واپس اخستلو نه ورستوکال پورې د هغه سړى په قبضه کښې وى . په هغه کال دې دا خپل اصلى مالِک ته واپس شى .
کۀ څوک په يو دېوال لرُونکى ښار کښې کور خرڅ کړى ، نو هغه د دې د خرڅېدو د تاريخ نه واخله په هغه وړومبى ټول کال د واپس اخستلو حق لرى .
خو کۀ هغه يې په يو کال کښې واپس وانۀ خلى نو د واپس اخستلو حق د هغۀ د لاس نه لاړ شى اؤ هغه کور به د اخستُونکى اؤ د هغۀ د اولاد د همېشه د پاره وى ، دا به د واپس اخستلو په کال نۀ واپس کېږى .
خو چې کُوم کورُونه په بې ‌ دېواله کلو کښې دى نو په هغو باندې به د پټو په شان کار کېږى ، د دې اصلى مالِک دا حق لرى چې دا واپس واخلى اؤ دا به د واپس اخستلو په کال کښې واپس کولے شى .
خو ، ليويان هر وخت دا حق لرى چې په ښارُونو کښې خپل هغه جائيداد واپس واخلى چې هغوئ ته حواله شوے وى .
کۀ چرې يو ليوے په ښارُونو کښې يو کور خرڅ کړى اؤ واپس وانۀ خستلے شى ، نو د واپس اخستلو په کال کښې به دا خامخا واپس اخستلے شى ، ځکه چې د ليويانو په خپلو ښارُونو کښې چې کُوم کورُونه دى دا د بنى اِسرائيلو په مېنځ کښې د هغوئ د همېشه د پاره جائيداد دے .
خو د ليويانو د ښارُونو نه ګېر ‌ چاپېره مېدان به هيڅ کله نۀ خرڅېږى ، دا د همېشه د پاره د هغوئ دے .
کۀ ستاسو سره يو نزدې اوسېدُونکے بنى اِسرائيلے دومره غريب شې چې خپل ځان نۀ شى ساتلے ، نو تاسو خامخا د هغۀ مدد کوئ لکه څنګه چې تاسو د پردى وطن کس سره مدد کوئ ، نو چې هغه ستاسو سره نزدې پاتې شى .
د هغوئ نه هيڅ سُود مۀ اخلئ ، د خُدائ پاک نه ويرېږئ اؤ خپل بنى اِسرائيلے هم هغه شان ستاسو سره نزدې اوسېدو ته پرېږدئ .
تاسو چې کُومې پېسې هغوئ له په قرض ورکړئ نو د هغې سُود ترې نه مۀ اخلئ اؤ چې کُوم خوراک ورباندې خرڅ کړئ د هغې ګټه ترې نه مۀ اخلئ .
دا د مالِک خُدائ ستاسو د خُدائ پاک حُکم دے ، چا چې تاسو د مِصر د وطن نه راوويستلئ چې د کنعان زمکه تاسو له درکړى اؤ چې د ستاسو خُدائ پاک وى .
کۀ ستاسو سره يو نزدې اوسېدُونکے بنى اِسرائيلے دومره غريب شى چې هغه خپل ځان په تاسو باندې د يو غُلام په توګه خرڅ کړى ، نو د هغۀ نه به د يو غُلام کار نۀ اخلئ .
هغه به ستاسو سره د يو مزدُور په شان وى اؤ د بل واپس ورکولو تر کال پورې به ستاسو خِدمت کوى .
په هغه وخت به هغه اؤ د هغۀ بچى ستاسو نه لاړ شى اؤ خپلې کورنۍ اؤ د خپل پلار نيکۀ جائيداد ته به راستُون شى .
بنى اِسرائيل د مالِک خُدائ غُلامان دى اؤ هغوئ يې د مِصر وطن نه راوويستل ، هغوئ دې د غُلامانو په توګه نۀ خرڅېږى .
د هغوئ سره ظلم مۀ کوئ اؤ د خُدائ پاک نه ويرېږئ .
کۀ تاسو ته د غُلامانو ضرُورت وى ، نو د خوا ‌ ؤشا قومُونو نه غُلامان اخستلے شئ .
تاسو د هغه مُسافرو اولاد هم اخستلے شئ کُوم چې ستاسو سره اوسېږى . کُوم چې ستاسو په وطن کښې پېدا شوى وى نو هغه به ستاسو ميراث شى ،
اؤ هغوئ خپلو بچو ته د ميراث په توګه پرېښودلے شئ ، تر څو چې هغوئ ژوندى وى نو ستاسو د بچو خِدمت به کوى . خو چې تاسو د خپل بنى اِسرائيلى سره ظلم ونۀ کړئ .
فرض کړئ يو مُسافر چې ستاسو سره اوسېږى اؤ هغه مالدار شى ، خو ستاسو بنى اِسرائيلے غريب شى اؤ خپل ځان په هغه مُسافر يا د هغۀ د کورنۍ په يو کس باندې خرڅ کړى .
د هغۀ د خرڅېدو نه پس ، هغه بيا هم دا حق لرى چې واپس واخستلے شى . د هغۀ يو ورور
يا د هغۀ ترۀ ، د ترۀ زوئ يا د هغۀ بل يو نزدې خپلوان هغه واپس اخستلے شى . يا کۀ هغه په خپله مالداره شى ، نو هغه خپله آزادى په خپله اخستلے شى .
چا چې هغه اخستے وى د هغۀ سره به خامخا مشوره کوى اؤ هغوئ به د خرڅېدو د وخت نه واخله د واپس اخستلو نه وروستو کال پورې کالونه وشمېرى اؤ چې کُومې پېسې يو مزدُور ته ورکولے کېږى د هغه په بُنياد به د هغۀ د خلاصېدو قيمت مُقرر شى .
د پاتى شوو کالونو د شمېر په مُطابق به هغه خامخا د خرڅېدو د قيمت يوه حِصه ورکوى ،
لکه چې هغه د کال په بُنياد باندې مزدُور کړے شوے وو . د هغۀ مالِک به د هغۀ سره ظلم نۀ کوى .
کۀ هغه په داسې څۀ طريقه آزاد نۀ کړے شى ، نو هغه اؤ د هغۀ بچى به په واپس ورکولو پسې کال باندې خامخا آزاد وى .
يو بنى اِسرائيلے به همېشه د پاره غُلام نۀ وى ، ځکه چې بنى اِسرائيل د مالِک خُدائ غُلامان دى . هغۀ هغوئ د مِصر وطن نه راوويستل ، هغه مالِک خُدائ د هغوئ خُدائ پاک دے . “
مالِک خُدائ ووئيل ، ” بُتان ، مجسمې ، د کاڼو ستنې ، يا داسې کاڼى مۀ جوړوئ چې عِبادت يې کېږى اؤ ورته سجده وکړئ . زۀ مالِک خُدائ ستاسو خُدائ پاک يم .
زما د سبت ورځ منئ اؤ د هغه ځائ درناوے کوئ چرته چې زما عِبادت کېږى . زۀ مالِک خُدائ يم .
کۀ تاسو زما د قانُون په مُطابق ژوند تېروئ اؤ زما حُکمُونو ته غاړه کېږدئ ،
نو زۀ به په صحيح وخت باران وروم ، هغه زمکه به فصلُونه پېدا کړى اؤ ونې به مېوې ونيسى .
ستاسو فصلُونه به دومره ډېر وى چې د انګُورو د راټولولو وخت پورې به تاسو غوبل کوئ اؤ تر هغه پورې به انګُور راټولوئ چې د غلې کَرلو وخت راورسېږى . د خوراک د پاره تاسو ته به هغه هر څۀ ملاوېږى چې تاسو يې غواړئ اؤ په خپل وطن کښې به تاسو په آمن ژوند کوئ .
زۀ به تاسو له ستاسو په وطن کښې آرام درکړم اؤ تاسو به بغېر د يرې نه خوب کوئ . زۀ به د هغه وطن خطرناک ځناور لرې کړم اؤ هلته به نور جنګ نۀ وى .
تاسو به په خپلو دُښمنانو بريالى شئ اؤ تاسو به هغوئ په جنګ کښې ووژنئ ،
ستاسو پينځۀ کسان به سلو له شکست ورکړى اؤ سل کسان به لسو زرو له شکست ورکړى . ستاسو دُښمنان به په جګړه کښې شکست وخورى .
زۀ به په تاسو نظر وکړم اؤ ډېر اولاد به درکړم ، زۀ به هغه تړون پُوره کړم چې ما ستاسو سره کړے دے .
ستاسو سره به دومره ډېره غله وى چې تاسو به هغه زَړه غله د دې د پاره وغورزوئ چې د نوى فصل د پاره ځائ پېدا شى .
زۀ به ستاسو په مېنځ کښې زما په مُقدسه خېمه کښې اوسېږم اؤ زۀ به ستاسو نه کله هم نفرت ونۀ کړم .
زۀ به ستاسو مل يم ، زۀ به ستاسو خُدائ پاک يم اؤ تاسو به زما خلق يئ .
زۀ مالِک خُدائ ستاسو خُدائ پاک يم ، چا چې د مِصريانو د غُلامۍ نه آزاد کړئ اؤ د هغوئ وطن نه يې راوويستلئ . ما هغه طاقت ختم کړو چې تاسو يې ټيټ کړى وئ اؤ د دې جوګه مې کړئ چې په اُوچتو سترګو ګرځئ . “
مالِک خُدائ ووئيل ، ” کۀ تاسو زما حُکمونه ونۀ منل ، نو تاسو ته به سزا مِلاؤ شى .
کۀ تاسو زما د حُکمُونو منلو نه اِنکار وکړئ اؤ زما د حُکمُونو نه کرکه وکړئ اؤ زما تړون مات کړئ ،
نو زۀ به تاسو له سزا درکړم . زۀ به په تاسو آفتُونه راولم يعنې لا عِلاجه بيمارۍ اؤ تبې چې تاسو به ړاندۀ کړى اؤ ستاسو ژوند به لنډ تنګ کړم . تاسو به تُخم وکَرئ ، خو هيڅ ګټه به درنۀ کړى ، ځکه چې ستاسو دُښمنان به په تاسو غالِب شى اؤ چې تاسو څۀ کَرلى وى نو هغوئ به يې وخورى .
زۀ به ستاسو نه مخ واړوم ، نو تاسو به شکست وخورئ اؤ هغه خلق چې ستاسو نه نفرت کوى هغوئ به په تاسو حکومت وکړى ، تاسو به دومره ويرېږئ چې څوک درپسې نۀ وى بيا به هم منډې وهئ .
کۀ د دې هر څۀ نه پس بيا هم ما ته غوږ ونۀ نيسئ ، نو د ستاسو د نافرمانۍ په وجه زۀ به ستاسو سزا اووۀ چنده زياته کړم .
زۀ به ستاسو غرُور مات کړم ، باران به نۀ ورېږى اؤ ستاسو زمکه به وچه شى اؤ د کاڼى په شان به سخته شى .
ستاسو ټول محنت به تاسو له هيڅ فائده درنۀ کړى ، ځکه چې ستاسو زمکه به فصلُونه نۀ کوى اؤ ستاسو ونې به مېوه نۀ نيسى .
کۀ تاسو بيا هم زما مُخالفت کوئ اؤ زما د منلو نه اِنکار کوئ ، نو زۀ به ستاسو سزا اووۀ چنده زياته کړم .
زۀ به ستاسو مېنځ ته خطرناک ځناور درولېږم اؤ دا به ستاسو ماشُومان ووژنى ، ستاسو څاروى به تباه کړى اؤ ستاسو شمېر به دومره کم کړم چې سړکُونه به مو خوشى پاتى شى .
کۀ د دې هر څۀ نه پس هم زما خبرې ته غوږ ونۀ نيسئ اؤ بيا هم زما مُخالفت کوئ ،
نو زۀ به هم ستاسو خِلاف شم اؤ زۀ به تاسو له د مخکښې نه اووۀ چنده زياته سزا درکړم .
زۀ به په تاسو يو جنګ راولم ، زما د تړون د ماتولو سزا به درکړم اؤ کۀ تاسو په خپلو ښارُونو کښې د آمن د پاره راغونډ شئ ، نو زۀ به په تاسو لا عِلاجه بيمارۍ راولېږم اؤ تاسو به زۀ ستاسو دُښمنانو ته حواله کړم نو هغوئ به په تاسو حکومت وکړى .
زۀ به په تاسو خوراک بند کړم ، نو د لسو کورَنو اوړۀ به يو ښانک کښې يو ځائ تيارولے شى . هغوئ سره به خوراک ختم شى اؤ چې کله تاسو هر څۀ وخورئ ، نو بيا به هم وږى يئ .
کۀ د دې هر څۀ نه پس هم زما خبرې ته غوږ ونۀ نيسئ اؤ زما د منلو نه اِنکار وکړى ،
نو زما قهر به ستاسو خِلاف شى اؤ بيا به زۀ ستاسو سزا د مخکښې نه اووۀ چنده زياته کړم .
ستاسو لوږه به دومره زياته شى چې خپل بچى به وخورئ .
په غرُونو چې ستاسو کُومې عِبادت ‌ خانې دى هغه به تباه کړم ، ستاسو د خوشبويۍ قُربان ‌ ګاه به ختمه کړم اؤ ستاسو مړى به د ستاسو په بې ‌ ساه بُتانو باندې وروغورزوم . زۀ به ستاسو نه نفرت وکړم .
زۀ به ستاسو د ښارُونو نه کنډرې جوړې کړم ، ستاسو د عِبادت ځايُونه به تباه کړم اؤ ستاسو قُربانۍ به قبُولې نۀ کړم .
زۀ به ستاسو وطن داسې تباه کړم چې کُوم دُښمنان دا وطن ونيسى نو هغوئ به په دې تباهۍ باندې غمژن شى .
زۀ به په تاسو جنګ راولم اؤ په پردو وطنُونو کښې به مو خوارۀ وارۀ کړم . ستاسو وطن به خوشے پاتې شى اؤ ستاسو ښارونه به وران وېجاړ شى .
نو زمکه به د پُوره آرام د کالونو نه ښۀ خوند واخلى چې تاسو يې ورته پرېږدئ ، دا به خوشى پرته وى اؤ آرام به وکړى اؤ تاسو به د خپلو دُښمنانو په وطن کښې اوسېږئ .
د ستاسو کُوم کسان چې په پردى وطن کښې وى هغوئ به دومره ويروم چې د هوا په وجه د پاڼې د معمُولى کش نه به هم تښتى . تاسو به داسې منډې وهئ لکه څوک چې په جنګ کښې په تاسو پسې وى اؤ ستاسو سره به نزدې هيڅ دُښمن نۀ وى خو تاسو به بيا هم غورزېږئ .
کله چې هيڅ څوک هم په تاسو پسې نۀ وى نو تاسو به په يو بل باندې غورزېږئ اؤ تاسو به د دې جوګه نۀ يئ چې د دُښمن په مخکښې ودرېږئ .
ستاسو د دُښمنانو وطن به تاسو ژوندى تېر کړى ، تاسو به پردى وطن کښې مړۀ شئ .
ستاسو کُوم کسان چې ستاسو د دُښمنانو په وطن کښې ژوندى پاتى وى هغوئ به خراب ‌ تُراب شى ، ستاسو خپلې ګُناه اؤ ستاسو د پلار ‌ نيکۀ د ګُناه په وجه به داسې وشى . د راتلُونکى وخت د پاره اُميد
خو ستاسو اولاد به د خپلو ګُناهونو اؤ د هغوئ د پلار ‌ نيکۀ د ګُناهونو اِقرار وکړى ، چې هغوئ زما سره بې وفائى کړې ده اؤ زما خِلاف يې سرکشى کړې ده ،
اؤ زۀ يې د خپل ځان خِلاف کړم اؤ چې هغوئ د دُښمنانو وطن ته ولېږم . کۀ بيا ستاسو د اولاد سخت زړُونه نرم شى اؤ د خپلې ګُناه اؤ سرکشۍ سزا ورته مِلاؤ شى ،
نو زۀ به د يعقُوب ، اِسحاق اؤ اِبراهيم سره خپل کړے تړون راياد کړم اؤ زۀ به خپل هغه تړون بيا تازه کړم چې خپلو خلقو له هغه وطن ورکړم .
اول خو به هغه وطن خامخا د هغې د خلقو نه خالى کېږى ، چې دا د پُوره آرام نه ښۀ خوند واخلى اؤ هغوئ ته به زما د قانُون اؤ حُکمُونو نۀ منلو په وجه پُوره سزا مِلاؤ شى .
خو بيا هم ، چې هغوئ لا د خپلو دُښمنانو په وطن کښې وى ، نو زۀ به يې نۀ رد کوم ، نۀ به ترې نفرت کوم اؤ نۀ به يې بېخى تباه کوم . هسې نه چې د هغوئ سره زما تړون مات شى ، زۀ مالِک خُدائ د هغوئ خُدائ پاک يم .
زۀ به هغه تړون بيا تازه کړم چې ما د هغوئ د پلار ‌ نيکۀ سره کړے وو کله چې ما ټولو قومُونو ته خپل طاقت وښودلو چې خپل خلق مې د مِصر وطن نه راوويستل ، چې زۀ مالِک خُدائ ، د هغوئ خُدائ پاک اوسم . “
دا ټول هغه قانُون اؤ حُکمونه دى چې مالِک خُدائ مُوسىٰ له د سينا په غرۀ باندې د اِسرائيليانو د پاره ورکړل .
بيا مالِک خُدائ مُوسىٰ ته ووئيل چې ،
” بنى اِسرائيلو ته دا اصُول وښايه . کله چې د يو خاص منختې په پُوره کېدو کښې يو کس مالِک خُدائ ته وقف کېږى ، نو هغه به د دې قيمت په ورکولو سره آزاد کړے شى ،
کُوم چې د منلے شوى معيار په مُطابق وى : بالِغ نارينه چې عُمر يې د شلو کالو نه تر شپيتو کالو پورې وى : پنځوس د سپينو زرو سيکې . بالِغه ښځه : دېرش د سپينو زرو سيکې . نارينه ځوان ، چې عُمر يې د پينځو نه واخله شلو کالو پورې وى : شل د سپينو زرو سيکې . ځوانه ښځه : لس د سپينو زرو سيکې . ماشُوم چې عُمر يې د پينځو کالو نه کم وى : پينځۀ د سپينو زرو سيکې . ماشُومه : درې د سپينو زرو سيکې . هغه نارينه چې عُمر يې د شپېتو کالو نه زيات وى : پينځلس د سپينو زرو سيکې . هغه ښځه چې عُمر يې د شپېتو کالو نه زيات وى : لس د سپينو زرو سيکې .
کۀ يو کس منخته منلې وى اؤ ډېر غريب وى چې هغه معيارى قيمت نۀ شى ورکولے ، نو هغه کس دې اِمام ته راولى اؤ اِمام به کم قيمت مُقرر کړى ، چې د هغه کس د وس مُطابق وى .
کۀ هغه منخته يو ځناور وى چې مالِک خُدائ ته د يوې نذرانې په توګه د قبلېدو قابِل وى ، نو داسې تُحفه چې مالِک خُدائ ته پېش کېږى هغه مُقدسه ده ،
اؤ کۀ يو کس منخته ومنى نو هغه ځناور په بل ځناور نۀ شى بدلېدلے . کۀ چرې هغه بدل کړى ، نو داوړه ځناور به د مالِک خُدائ وى .
خو کۀ هغه ځناور حرام وى ، کُوم چې مالِک خُدائ ته د نذرانې په توګه د قبلېدو قابِل نۀ وى ، نو هغه کس به هغه ځناور اِمام ته بوځى .
اِمام به د دې ښۀ ‌ والى اؤ بد ‌ والى په مُطابق قيمت مُقرر کړى اؤ دا به آخرى قيمت وى .
کۀ هغه کس دا واپس اخستل غواړى ، نو هغه به د دې قيمت سره شل فى ‌ صده زيات ورکړى .
کله چې يو کس خپل کور مالِک خُدائ ته وقف کوى ، نو اِمام به د دې د ښۀ ‌ والى يا بد ‌ والى په مُطابق د دې قيمت مُقرر کړى اؤ دا به آخرى قيمت وى .
کۀ هغه کس چا چې دا کور وقف کړے وى اؤ دا واپس اخستل غواړى ، نو هغه به خامخا د دې قيمت سره شل فى ‌ صده زيات ورکړى .
کۀ څوک د خپلې زمکې څۀ حِصه مالِک خُدائ ته وقف کوى ، نو د دې قيمت به د هغه تُخم په مُطابق مُقررولے شى چې څومره په کښې کَرل په کار وى ، دا قيمت به د سپينو زرو لس سيکې د شلو کيلو اوربشو د پاره وى .
کۀ هغه کس دا زمکه د واپس اخستلو کال باندې وقف کړى ، نو د دې زمکې قيمت به پُوره ورکولے شى .
خو کۀ چرې هغه کس خپله زمکه د دې نه وروستو وقف کړى ، اِمام به د هغې بيعه د هغو کلونو د شمېر په مطابق حساب کړى چې د واپس اخستلو تر راتلُونکى کال پورې پاتې وى او د کالونو د کمى په وجه به کمه بيعه مقرر کړى .
چا چې دا زمکه وقف کړې وى کۀ هغه کس دا واپس اخستل وغواړى ، نو هغه به خامخا د دې قيمت سره شل فى ‌ صده زيات ورکوى .
کۀ هغه کس دا زمکه د مالِک خُدائ نه واپس اخستلو نه مخکښې په بل چا باندې خرڅه کړى ، نو د هغۀ حق نۀ جوړېږى چې دا واپس واخلى .
د واپس اخستلو پسې کال به هغه پټے د همېشه د پاره د مالِک خُدائ شى ، دا به د اِمامانو وى .
کۀ څوک مالِک خُدائ ته يو پټے وقف کوى چې هغۀ اخستے وى ،
اِمام به د واپس اخستلو پسې کال پورې د کالونو د شمېر په مُطابق د دې د قيمت اندازه ولګوى اؤ هغه کس به خامخا هم په هغه ورځ د دې قيمت ورکړى ، دا پېسې به د مالِک خُدائ شى .
د واپس اخستلو په کال به دا پټې واپس د دې اصلى مالِک يا د هغۀ اولاد ته ملاوېږى .
ټول قيمتُونه به د منلے شوى معيار په مُطابق مُقررولے شى .
په ځناور کښې د ټولو نه وړومبى پېدا شوى بچى د مالِک خُدائ وى ، نو هيڅ څوک دا هغۀ ته د يوې رضاکارانه نذرانې په توګه نۀ شى پېش کولے . يو څخے ، ګډُورے يا يو د چېلۍ بچے دا د مالِک خُدائ وى ،
خو وړومبے پېدا شوے يو حرام ځناور د معيارى قيمت سره شل فى ‌ صده زيات ورکولو باندې واپس اخستلے شى . کۀ دا واپس وانۀ خستلے شى ، نو دا دې په چا باندې په معيارى قيمت خرڅ کړے شى .
کُوم څيز چې مالِک خُدائ ته بغېر د څۀ شرط نه وقف شوے وى ، نو هيڅ څوک به دا نۀ خرڅولے شى اؤ نۀ به يې واپس اخستلے شى ، کۀ هغه بنيادم ، ځناور ، يا زمکه وى ، دا به د همېشه د پاره د مالِک خُدائ وى .
کۀ په چا باندې د مرګ فېصله شوې وى نو هغه به خامخا وژلے شى اؤ واپس به نۀ شى اخستلے .
د زمکې د ټول پېداوار لسمه حِصه د مالِک خُدائ ده ، کۀ هغه غله وى يا مېوه وى .
کۀ يو کس دا واپس اخستل غواړى ، نو هغه به خامخا د منلے شوى قيمت سره شل فى ‌ صده زيات ورکوى .
هر يو لسم څاروے د مالِک خُدائ دے . کله چې ځناور شمېرلے شى ، نو هر يو لسم به د مالِک خُدائ وى .
مالِک دې ځناورو له داسې ترتيب نۀ ورکوى چې خراب ځناور ترې خوښ کړے شى اؤ بدلولے را بدلولے يې هم نۀ شى . کۀ هغۀ يو ځناور په بل ځناور بدل کړو ، نو بيا به دواړه د مالِک خُدائ وى اؤ واپس به نۀ شى اخستلے . “
دا هغه حُکمونه دى چې مالِک خُدائ مُوسىٰ له د سينا په غرۀ باندې د بنى اِسرائيلو د پاره ورکړل .
د دويم کال د دويمې مياشتې په وړومبۍ ورځ د بنى اِسرائيلو د مِصر وطن پرېښودُو نه پس ، د سينا په بيابان کښې مالِک خُدائ د خپل حضُور په مُقدسه خېمه کښې مُوسىٰ ته ووئيل ،
” تۀ اؤ هارُون د ټولو بنى اِسرائيلو د قبيلو اؤ کورَنو مردم ‌ شمارى وکړئ . د هغه ټولو سړو نومُونه وليکئ
چې عُمر يې شل کاله يا د دې نه زيات وى اؤ چې جنګ کولے شى .
د هرې قبيلې نه يو يو مشر راوغواړه چې ستا مدد وکړى . “
دا هغه سړى دى چې د خپلو قبيلو مشران دى ، کُوم چې ستاسو د ملګرتيا د پاره د قوم نه خوښ کړے شوى دى : د روبين د قبيلې نه اليصور د شدِيُور زوئ ، د شمعُون د قبيلې نه سلومى ‌ اېل د صورى ‌ شدى زوئ ، د يهُوداه د قبيلې نه نحشون د عميناداب زوئ ، د يساکار د قبيلې نه نتنى ‌ اېل د ضُعر زوئ ، د زبولون د قبيلې نه اِلياب د حيلون زوئ ، د اِفرائيم د قبيلې نه اليسمع د عميهود زوئ ، د منشه د قبيلې نه ګملى ‌ اېل د فداهصور زوئ ، د بنيامين د قبيلې نه ابِدان د جدعونى زوئ ، د دان د قبيلې نه اخيعزر د عمى ‌ شدى زوئ ، د آشر د قبيلې نه فجعى ‌ اېل د عکران زوئ ، د جاد د قبيلې نه اِلياساف د دعو ‌ اېل زوئ ، د نفتالى قبيلې نه اخيرع د عينان زوئ .
د دې دولسو سړو د مدد سره مُوسىٰ اؤ هارُون ،
د دويمې مياشتې په اوله ورځ د بنى اِسرائيلو ټول قوم راغونډ کړو اؤ د ټولو خلقو نومُونه يې د قبيلو اؤ کورَنو په مُطابق وليکل . د هغه ټولو سړو نومُونه وليکلے شول اؤ وشمېرلے شول چې عُمر يې شل کاله يا د دې نه زيات وُو ،
هم هغه شان چې څنګه مالِک خُدائ حُکم کړے وو . د سينا په بيابان کښې ، مُوسىٰ خلق وشمېرل .
د ليويانو نومُونه د نورو قبيلو سره نۀ وُو ليکلے شوى ،
ځکه چې مالِک خُدائ مُوسىٰ ته وئيلې وُو چې ،
” کله چې تۀ د هغه سړو مردُم شمارى کوې چې جنګ کولے شى ، نو د ليوى قبيله په کښې مۀ شامِلوه .
خو ليويان زما د حضُور مُقدسې خېمې اؤ د دې د ټول سامان مشران مُقرر کړه . هغوئ به خېمه اؤ د دې سامان وړى ، خِدمت به کوى اؤ د دې نه ګېر ‌ چاپېره به خېمې لګوى .
هر کله چې تاسو خېمې بل ځائ ته وړئ نو ليويان به مُقدسه خېمه راټولوى اؤ په هر يو نوى ځائ کښې به يې لګوى . بل هر څوک چې مُقدسې خېمې ته ورنزدې شى نو وبه وژلے شى .
اؤ نور بنى اِسرائيل به ډله په ډله خېمې ودروى ، هر يو سړے به د خپلې ډلې سره وى اؤ د خپلې جنډې لاندې به وى .
خو ليويان به د مُقدسې خېمې د حِفاظت د پاره د دې نه ګېر ‌ چاپېره خېمې ولګوى ، چې څوک نزدې رانۀ شى ، هسې نه چې د بنى اِسرائيلو قوم ته زۀ په قهر شم . “
نو بنى اِسرائيلو هم هغه شان وکړل څنګه چې مالِک خُدائ مُوسىٰ ته حُکم کړے وو .
بيا مالِک خُدائ مُوسىٰ اؤ هارُون ته دا اصُول وښودل :
کله چې بنى اِسرائيل کېمپ جوړوى ، نو هر سړے به د خپل لښکر د جنډې لاندې خېمه ودروى . خېمې به د مُقدسې خېمې نه ګېر ‌ چاپېره لګولے شى .
نَمرخاتۀ طرف ته ، چې څوک د يهُوداه د لښکر د جنډې لاندې وى نو هغوئ به په خپلو ډلو کښې خېمې ودروى ، د هغوئ د قبيلو د مشرانو نومُونه دا دى : د يهُوداه قبيلې مشر نحشون زوئ د عميناداب ، د ډلې شمېر څلور اؤيا زره اؤ شپږ سوه کسان دى ، د يساکار قبيلې مشر نتنى ‌ اېل زوئ د ضُعر ، د ډلې شمېر څلور پنځوس زره اؤ څلور سوه کسان دى ، د زبولون قبيلې مشر اِلياب زوئ د حيلون ، د ډلې شمېر اووۀ پنځوس زره اؤ څلور سوه کسان دى . دا ټول په شمېر کښې يو لاکھ شپږ اتيا زره اؤ څلور سوه کسان دى . د يهُوداه لښکر به مخکښې روان وى .
جنُوب طرف ته ، څوک چې د روبين د لښکر د جنډې لاندې وى نو هغوئ به په خپلو ډلو کښې خېمې ودروى ، د هغوئ د قبيلو د مشرانو نومُونه دا دى : د روبين قبيلې مشر اليصور زوئ د شدِيُور ، د ډلې شمېر شپږ څلوېښت زره اؤ پينځۀ سوه کسان دى ، د شمعُون قبيلې مشر سلومى ‌ اېل زوئ د صورى ‌ شدى ، د ډلې شمېر يو کم شپېتۀ زره اؤ درې سوه کسان دى ، د جاد قبيلې مشر اِلياساف زوئ د دعو ‌ اېل ، د ډلې شمېر پينځۀ څلوېښت زره شپږ سوه پنځوس کسان دى . دا ټول په شمېر کښې يو لاکھ يو پنځوس زره څلور سوه پنځوس کسان دى . دويم به د روبين لښکر روان وى .
بيا دې د اولنو دوه لښکرو اؤ د وروستنو دوه لښکرو په مېنځ کښې ليويان روان شى چې مُقدسه خېمه يوسى . هر يو لښکر به هم په هغه ترتيب روان وى چې څنګه خېمې ودروى ، هر يو به په خپل خپل ځائ د خپلې جنډې لاندې وى .
نمرپرېواتۀ طرف ته ، څوک چې د اِفرائيم د لښکر د جنډې لاندې وى نو هغوئ به په خپلو ډلو کښې خېمې ودروى ، د هغوئ د قبيلو د مشرانو نومُونه دا دى : د اِفرائيم قبيلې مشر اليسمع زوئ د عميهود ، د ډلې شمېر څلوېښت زره اؤ پينځۀ سوه کسان دى ، د منشه قبيلې مشر ګملى ‌ اېل زوئ د فداهصور ، د ډلې شمېر دوه دېرش زره اؤ دوه سوه کسان دى ، د بنيامين قبيلې مشر ابِدان زوئ د جدعونى ، د ډلې شمېر پينځۀ دېرش زره اؤ څلور سوه کسان دى . دا ټول په شمېر کښې يو لاکھ اتۀ زره اؤ سل کسان دى . دريم به د اِفرائيم لښکر روان وى .
شمال طرف ته ، څوک چې د دان د لښکر د جنډې لاندې وى نو هغوئ به په خپلو قبيلو کښې خېمې ودروى ، د هغوئ د قبيلو د مشرانو نومُونه دا دى : د دان قبيلې مشر اخيعزر زوئ د عمى ‌ شدى ، د ډلې شمېر دوه شپېتۀ زره اؤ اووۀ سوه کسان دى ، د آشر قبيلې مشر فجعى ‌ اېل زوئ د عکران ، د ډلې شمېر يو څلوېښت زره اؤ پينځۀ سوه کسان دى ، د نفتالى قبيلې مشر اخيرع زوئ د عينان ، د ډلې شمېر درې پنځوس زره اؤ څلور سوه کسان دى . دا ټول په شمېر کښې يو لاکھ اووۀ پنځوس زره اؤ شپږ سوه کسان دى په آخِر کښې به د دان لښکر روان وى .
د بنى اِسرائيلو د ټولو لښکرو شمېر شپږ لاکھ درې زره پينځۀ سوه اؤ پنځوس کسان وُو چې ډله په ډله د هغوئ نومُونه وليکلے شول .
هم هغه شان چې څنګه مالِک خُدائ مُوسىٰ ته حُکم کړے وو ، ليويان د نورو بنى اِسرائيلو سره يو ځائ ونۀ شمېرلے شول .
نو بنى اِسرائيلو هم هغه شان وکړل چې څنګه مالِک خُدائ مُوسىٰ ته حُکم کړے وو . هغوئ هر يو د خپلې جنډې لاندې خېمې ودرولې اؤ هر يو د خپلې قبيلې سره روان وو .
دا د هارُون اؤ د مُوسىٰ د کورنۍ د هغه وخت خبره ده کله چې مالِک خُدائ د سينا په غرۀ باندې د مُوسىٰ سره خبرې وکړى .
د هارُون څلور زامن وُو : ندب چې د ټولو مشر وو ، ابيهُو ، اِلعازر اؤ اِتمر .
د هغوئ سرونه غوړ کړے شول اؤ د اِمامانو په توګه مُقرر کړے شول ،
خو ندب اؤ ابيهُو هغه وخت ووژلے شول چې کله هغوئ د سينا په بيابان کښې مالِک خُدائ ته هغه اور پېش کولو چې د هغې اِجازت نۀ وو . د هغوئ هيڅ اولاد نۀ وو ، نو اِلعازر اؤ اِتمر د خپل پلار هارُون په ژوندُون کښې د اِمامانو په توګه خِدمت کولو .
بيا مالِک خُدائ مُوسىٰ ته ووئيل ،
” د ليويانو قبيله نزدې راوله اؤ هغوئ د هارُون اِمام د پاره خِدمت ‌ ګاران مُقرر کړه .
هغوئ به زما د حضُور په مُقدسه خېمه کار کوى اؤ د اِمامانو اؤ د ټول قوم د پاره به ذِمه وارى پُوره کوى .
هغوئ به د مُقدسې خېمې د ټول سامان خيال ساتى اؤ د نورو بنى اِسرائيلو د پاره به ذِمه وارى پُوره کوى .
ليويان د هارُون اؤ د هغۀ د زامنو د خِدمت د پاره وقف شوى دى .
تۀ به هارُون اؤ د هغۀ زامن مُقرر کړې چې د اِمامانو په توګه ذِمه وارى پُوره کړى ، بل هر څوک چې مُقدسې خېمې ته د ورنزدې کېدلو کوشش وکړى نو هغه به ووژلے شى . “
نو مالِک خُدائ مُوسىٰ ته ووئيل ،
” ليويان دې اوس زما شى . کله چې ما د مِصريانو وړومبى پېدا شوى نران ووژل ، نو د اِسرائيليانو د هرې کورنۍ مشر زوئ اؤ وړومبے پېدا شوے ځناور وقف کړے شول چې زما شى . خو د بنى اِسرائيلو د مشرانو زامنو په ځائ ليويان به زما شى . زۀ مالِک خُدائ يم . “
مالِک خُدائ د سينا په بيابان کښې مُوسىٰ ته حُکم وکړو
چې د ليويانو د قبيلو اؤ کورَنو نومُونه وليکى ، هغه هر يو نر دې وشمېرى چې عُمر يې د يوې مياشتې يا د دې نه زيات وى ،
اؤ مُوسىٰ د مالِک خُدائ د حُکم په مُطابق د هغوئ نومُونه وليکل .
د ليوى درې زامن وُو : جيرسون ، قُهات اؤ مرارى ، هغوئ د هغه قبيلو پلار ‌ نيکۀ وُو کومى قبيلى چې د هغوئ په نومُونو يادېږى . د جيرسون دوه زامن وُو : لِبنى اؤ سِمعى ، د قُهات څلور زامن وُو : عُمرام ، اِضهار ، حبرون ، عُزئيل ، اؤ د مرارى دوه زامن وُو : محلى اؤ موشى . هغوئ د هغو قبيلو پلار ‌ نيکۀ وُو چې د هغوئ په نومُونو يادېږى .
لِبنى اؤ سِمعى دواړه د جيرسون قبيلې وې .
هغه ټول نران په شمېر کښې اووۀ زره اؤ پينځۀ سوه کسان وُو چې عُمر يې يوه مياشت يا د دې نه زيات وو .
جيرسونيانو نمرپرېواتۀ طرف ته د مُقدسې خېمې نه وروستو خېمې ودرولې ،
سره د اِلياساف چې د لا ‌ اېل زوئ اؤ د قبيلې مشر وو .
هغوئ د مُقدسې خېمې دنننۍ پړدې ، پاسنۍ پړدې ، د ننوتلو دروازې د پړدې د خيال ساتلو ذِمه وار وُو ،
د هغه پړدو چې د خېمې د دربار اؤ د قُربان ‌ ګاه نه ګېر ‌ چاپېره وې اؤ دربار ته د ننوتلو د دروازې پړدې . هغوئ د هغه ټول خِدمت ذِمه وار وُو چې د دې څيزُونو سره يې تعلُق لرلو .
عُمرام ، اِضهار ، حبرون اؤ عُزئيل څلور واړه کورنۍ د قُهات د قبيلې نه وې .
د هغه ټولو نرانو شمېر اتۀ زره اؤ شپږ سوه کسان وو چې د هغوئ عُمر يوه مياشت يا د دې نه زيات وو .
قُهاتيانو د مُقدسې خېمې جنُوبى طرف ته خېمې ودرولې ،
د اِلياساف سره چې د عُزئيل زوئ اؤ د قبيلې مشر وو .
د هغوئ ذِمه وارى د دې څيزُونو خيال ساتل وُو : د تړون صندُوق ، مېز ، ډيوټ ، قُربان ‌ ګاه ، د هغه لوښو چې اِمامان يې په مُقدس ځائ کښې استعمالوى اؤ زيات مُقدس ځائ ته د ننوتلو پړده . هغوئ د هغه ټول خِدمت ذِمه وار وُو چې د دې څيزُونو سره يې تعلُق لرلو .
د ليويانو مشر د هارُون اِمام زوئ اِلعازر وو . د هغۀ مشرى په هغه کسانو باندې وه چې کُومو په مُقدس ځائ کښې کار کولو .
د محلى اؤ موشى دواړه کورنۍ د مرارى د قبيلې نه وې .
د هغه ټولو نرانو شمېر شپږ زره اؤ دوه سوه کسان وو چې د هغوئ عُمر يوه مياشت يا د دې نه زيات وو .
مراريانو د مُقدسې خېمې شمالى طرف ته خېمې ودرولې ، د صورى ‌ اېل سره چې د ابى ‌ خېل زوئ اؤ د قبيلې مشر وو .
هغوئ د مُقدسې خېمې د چوکاټُونو ، دُرشلو ، ستنو ، خپو اؤ د دې په نورو ټولو څيزُونو ذِمه وار مُقرر شول . هغوئ د هغه ټول خِدمت ذِمه وار وُو چې د دې څيزُونو سره يې تعلُق لرلو .
هغوئ د ستنو ، خپو ، موږو اؤ د دربار د بهرنۍ رسو د خيال ساتلو ذِمه وار وُو .
مُوسىٰ ، هارُون اؤ د هغۀ زامنو نَمرخاتۀ طرف ته د مُقدسې خېمې په مخکښې خېمې ودرولې . هغوئ د هغه خِدمت ذِمه وار وُو چې د بنى اِسرائيلو د پاره په مُقدس ځائ کښې کېدلو . بل هر چا چې د دې د کولو کوشش کړے وے نو هغه به وژلے شو .
د مالِک خُدائ په حُکم باندې چې مُوسىٰ اؤ هارُون د ليويانو کُوم شمېر وکړو هغه ټول نران دوه ويشت زره وُو چې د هغوئ عُمر يوه مياشت يا د دې نه زيات وو .
مالِک خُدائ مُوسىٰ ته ووئيل ، ” د اِسرائيليانو ټول مشران زامن زما دى . نو د بنى اِسرائيلو د هر مشر زوئ نُوم وليکه ، چې عُمر يې يوه مياشت يا د دې نه زيات وى . خو د هغوئ په ځائ زۀ دا د دعوې سره وايم چې ټول ليويان زما دى ! زۀ مالِک خُدائ يم . زۀ دا هم وايم چې د ټولو وړومبو پېدا شوو څاروو په ځائ د ليويانو څاروى زما دى . “
مُوسىٰ هم هغه شان وکړل چې څنګه مالِک خُدائ حُکم کړے وو اؤ د بنى اِسرائيلو ټول مشران زامن يې وشمېرل
چې د هغوئ عُمر يوه مياشت يا د دې نه زيات وو ، هغوئ ټول په شمېر کښې دوه ويشت زره دوه سوه اؤ درې اؤيا کسان وُو .
بيا مالِک خُدائ مُوسىٰ ته ووئيل ،
” اوس د بنى اِسرائيلو د ټولو مشرانو زامنو په ځائ ليويان وقف کړه چې زما شى اؤ د بنى اِسرائيلو د وړومبو پېدا شوو څاروو په ځائ د ليويانو څاروى وقف کړه . زۀ مالِک خُدائ يم .
خو د بنى اِسرائيلو مشران زامن د ليويانو نه دوه سوه اؤ درې اؤيا کسان زيات دى ، نو تۀ به هغه زيات زامن واپس اخلې .
د هر يو د پاره د منلے شوى معيار په مُطابق پينځۀ د سپينو زرو سيکې ورکړه ،
اؤ دا پېسې هارُون اؤ د هغۀ زامنو ته ورکړه . “
مُوسىٰ هم هغه شان وکړل اؤ د سپينو زرو سيکې يې واخستلې چې يو زر درې سوه اؤ پينځۀ شپېته وې
اؤ د مالِک خُدائ د فرمان په مُطابق يې هغه هارُون اؤ د هغۀ زامنو له ورکړې .
بيا مالِک خُدائ مُوسىٰ ته ووئيل چې ،
” د ليويانو مردم ‌ شمارى وکړه چې هغوئ قُهاتيان دى . هغوئ دې قبيله په قبيله اؤ کورنۍ په کورنۍ وشمېرلے شى ،
اؤ د هغه ټولو سړو نومُونه دې وليکلے شى چې د هغوئ عُمر د دېرشو کالو نه تر پنځوسو کالو پورې وى اؤ چې د مالِک خُدائ د حضُور په مُقدسه خېمه کښې کار کولے شى .
د هغوئ خِدمت به د ډېرو مُقدسو څيزُونو خيال ساتل وى . “
مالِک خُدائ مُوسىٰ ته دا اصُول وښودل : ” کله چې د کېمپ د وړلو وخت شى ، نو هارُون اؤ د هغۀ زامن به مُقدسې خېمې ته ننوځى ، د تړون صندُوق په مخکښې پړده به راکُوزه کړى اؤ د تړون صندُوق به ورباندې پټ کړى .
هغوئ به په دې باندې د څرمنې يوه ښۀ ټوټه واچوى ، د آسمانى رنګ کپړه به د پاسه ورباندې خوره کړى اؤ د وړلو د پاره به بازوګان وردننه کړى .
هغوئ به په مېز باندې د آسمانى رنګ کپړه خوره کړى چې په کُوم مېز باندې د مالِک خُدائ ډوډۍ وى اؤ په دې به لوښى ، د خوشبويۍ جامُونه ، د نذرانو جامُونه اؤ د څښلو نذرانو د پاره منګى کېږدى . په مېز به همېشه ډوډۍ پرته وى .
هغوئ به په دې هر څۀ باندې يوه سره کپړه خوره کړى ، د څرمنې يوه ښه ټوټه دې ورباندې واچوى اؤ د وړلو د پاره به بازوګان وردننه کړى .
هغوئ به د آسمانى رنګ يوه کپړه واخلى اؤ ډيوټ ، ډېوې ، چمټې ، مجمعې اؤ د زيتُونو تېلو ټول لوښى به ورباندې پټ کړى .
هغوئ به دا اؤ د دې ټول څيزُونه د څرمنې په يوه ښۀ ټوټه کښې تاؤ کړى اؤ په وړُونکى چوکاټ باندې به يې کېږدى چې په کُوم باندې وړلے شى .
بيا به هغوئ د سرو زرو په قُربان ‌ ګاه باندې د آسمانى رنګ کپړه خوره کړى ، د څرمنې يوه ښه ټوټه به ورباندې واچوى اؤ د وړلو د پاره بازوګان به وردننه کړى .
هغوئ به په مُقدس ځائ کښې هغه ټول لوښى واخلى چې په خِدمت کښې اِستعمالېږى ، د آسمانى رنګ په يوه کپړه کښې به يې تاؤ کړى ، د څرمنې يوه ښۀ ټوټه به ورباندې واچوى اؤ په وړُونکى چوکاټ باندې به يې کېږدى .
هغوئ به د قُربان ‌ ګاه نه ايره لرې کړې اؤ په قُربان ‌ ګاه به د بانجانى رنګ کپړه خوره کړى .
هغوئ به په دې باندې هغه ټول سامان کېږدى چې د قُربان ‌ ګاه په خِدمت کښې اِستعمالېږى . لکه د اور لوښى ، د غوښې د پاره درې غاښې ، بېلچې اؤ ښانکُونه . بيا به هغوئ په دې باندې د څرمنې يوه ښۀ ټوټه واچوى ، د وړلو د پاره به بازوګان وردننه کړى .
کله چې د خېمو د وړلو وخت راشى اؤ هارُون اؤ د هغۀ زامن دا اؤ د دې ټول سامان راونغاړى نو قُهاتيان به د مُقدس سامان وړلو د پاره راشى . قُهاتيان به مُقدس سامان له ګوتې نۀ وروړى ، ګنى مړۀ به شى . دا هغه څيزُونه دى چې د هغې د وړلو ذِمه وارى د قُهاتيانو ده ، په کُوم وخت کښې چې مالِک خُدائ د حضُور خېمه وړلے شى .
د هارُون اِمام زوئ اِلعازر به د ټولې مُقدسې خېمې اؤ د ډيوو د پاره د تېلو ، د خوشبويۍ ، د غلې نذرانو ، د غوړولو تېلو اؤ په خېمه کښې د نورو ټولو څيزُونو ذِمه وار وى کُوم چې مالِک خُدائ ته وقف شوى دى . “
بيا مالِک خُدائ مُوسىٰ اؤ هارُون ته ووئيل چې ،
” قُهاتيان مۀ پرېږدئ
چې ډېرو مُقدسو څيزُونو ته نزدې راشى هسې نه چې مړۀ شى . د هغوئ د بچ کېدو د خاطره هارُون اؤ د هغۀ زامن به دننه ځى اؤ هر سړى ته به خپل کار حواله کوى چې څۀ څيز به وړى .
خو کۀ قُهاتيان مُقدسې خېمې ته دننه لاړل اؤ اِمامان يې وليدل چې د مُقدسو څيزُونو د وړلو تيارے کوى ، نو دوئ به مړۀ شى . “
بيا مالِک خُدائ مُوسىٰ ته ووئيل چې ،
” د هغه ليويانو مردم ‌ شمارى وکړه چې جيرسونيان دى ، هغوئ دې قبيله په قبيله اؤ کورنۍ په کورنۍ وشمېرلے شى ،
اؤ د هغه ټولو سړو نومُونه دې وليکلے شى چې عُمر يې د دېرشو کالو نه تر پنځوسو کالو پورې وى اؤ چې د مالِک خُدائ د حضُور په مُقدسه خېمه کښې کار کولے شى .
هغوئ به د دې سامان د وړلو ذِمه وار وى :
مُقدسه خېمه ، د دې دننه اؤ بهر پړده ، د دې د پاسه د ښې څرمنې ټوټه ، د مُقدسې خېمې پړده ،
د مُقدسې خېمې اؤ قُربان ‌ ګاه نه ګېر ‌ چاپېره د دربار پړدې اؤ رسۍ ، دربار ته د ننوتلو د دروازې پړدې اؤ هغه ټول سامان چې د دې په ودرولو کښې اِستعمالېږى . هغوئ به هغه ټولې ذِمه وارۍ سر ته رسوى چې د دې څيزُونو سره تعلُق لرى .
مُوسىٰ اؤ هارُون به هغه هر څۀ وګورى چې جيرسونيانو سر ته رسولې وى اؤ هغه هر څۀ يې راوړى وى چې هارُون اؤ د هغۀ زامنو ورته حواله کړى وى .
په مُقدسه خېمه کښې د جيرسونيانو ذِمه وارۍ دا دى : هغوئ به دا د هارُون اِمام زوئ اِتمر د ښودنې لاندې تر سره کوى . “
مالِک خُدائ مُوسىٰ ته ووئيل چې ، ” د هغه ليويانو مردُم شمارى وکړه چې د مراريانو ډلې دى ، هغوئ قبيله په قبيله اؤ کورنۍ په کورنۍ وشمېره ،
اؤ د هغه ټولو سړو نومُونه وليکه چې د هغوئ عُمر د دېرشو نه تر پنځوسو کالو پورې وى اؤ چې د مالِک خُدائ د حضُور په خېمه کښې کار کولے شى .
هغوئ به د مُقدسې خېمې د چوکاټُونو ، دُرشلو ، ستنو اؤ د خپو وړلو ذِمه وار وى ،
اؤ د ستنو ، خپو ، موږو اؤ د خېمې د ګېر ‌ چاپېره د دربار د پړدو رسو ، سره د هغه ټول سامان د وړلو ذِمه وار وى چې د دې په ودرولو کښې اِستعمالېږى . هر يو سړے به د هغه څيزُونو ذِمه وار وى کُوم چې ورته حواله شوى وى .
دا د مراريانو د مُقدسې خېمې د خِدمت ذِمه وارۍ دى : هغوئ به د هارُون اِمام زوئ اِتمر د ښودنې لاندې دا کار تر سره کوى . “
مُوسىٰ ، هارُون اؤ د بنى اِسرائيلو نورو مشرانو د مالِک خُدائ حُکم ومنلو اؤ ليويان يې قبيله په قبيله اؤ کورنۍ په کورنۍ وشمېرل ، چې معلُوم کړى چې څومره سړى شته چې عُمر يې د دېرشو کالو نه تر پنځوسو کالو پورې وى اؤ چې په مُقدسه خېمه کښې کار کولے شى . دوه زره اووۀ سوه اؤ پنځوس قُهاتيان وُو ، دوه زره شپږ سوه اؤ دېرش جيرسونيان وُو اؤ درې زره اؤ دوه سوه مراريان وُو . دا ټول په شمېر کښې اتۀ زره پينځۀ سوه اؤ اتيا کسان وُو .
هر يو سړے د هغه حُکم په مُطابق وشمېرلے شو چې مالِک خُدائ مُوسىٰ ته کړے وو ، اؤ د هغه حُکم په مُطابق چې مالِک خُدائ مُوسىٰ له ورکړے وو نو هر يو ته د وړلو اؤ خِدمت کولو ذِمه وارۍ حواله شوې .
بيا مالِک خُدائ مُوسىٰ ته ووئيل ،
” بنى اِسرائيلو له حُکم ورکړه چې هر هغه څوک چې د جُذام بيمارى لرى يا يې د بدن د يو ځائ نه اوبۀ ځى اؤ هر څوک چې د مړى سره د لګېدلو په وجه ناپاک شوے وى نو هغوئ دې هغه د خېمو نه وشړى .
نر يا ښځه چې ناپاکه وى نو هغوئ بهر ولېږه ، چې خېمې پليتې نۀ کړى ، چرته چې زۀ د خپلو خلقو په مېنځ کښې اوسېږم . “
بنى اِسرائيلو هم هغه شان وکړل اؤ داسې خلق يې د خېمو نه بهر کړل .
بيا مالِک خُدائ مُوسىٰ ته ووئيل چې ،
” بنى اِسرائيلو ته دا اصُول وښايه . کله چې يو نر يا ښځه د چا خِلاف جُرم وکړى نو هغه د مالِک خُدائ نافرمانى کوى نو هغه کس به قصُوروار وى ،
هغه دې خامخا د خپلې ګُناه اِقرار وکړى اؤ چې د چا خِلاف يې جُرم کړے وى نو هغه کس له دې پُوره تاوان ورکړى اؤ شل فى ‌ صده دې زيات هم ورکړى .
کۀ د مظلُوم کس نزدې خپلوان نۀ وى چې د جُرم تاوان ورته مِلاؤ شى ، نو د جُرم تاوان به د مالِک خُدائ په نُوم اِمام له ورکړے شى ، د دې سره به د مُجرم د کفارې د پاره يو ګډ هم وى .
بنى اِسرائيل چې هره يوه خاص برخه مالِک خُدائ ته پېش کوى نو هغه به د اِمام وى .
هر يو اِمام هغه ټولې نذرانې د ځان د پاره ساتلے شى چې کُومې ورکړے شوى وى .
بيا مالِک خُدائ مُوسىٰ ته حُکم وکړو
چې بنى اِسرائيلو ته دا اصُول وښائى : کۀ يو سړے شکمن شى چې خپلې ښځې ورسره بې وفائى کړې ده اؤ د بل سړى سره يې زنا کړې ده اؤ د خپل ځان بې عِزتى يې کړې ده ، خو کۀ د خاوند يقين پوخ نۀ وى ، او کېدے شى چې د هغۀ ښځې دا خبره پټه ساتلې وى ، ګواه هم نۀ وى اؤ په دې کار پورې نيولے شوې هم نۀ وى ، يا داسې وشى چې يو خاوند په خپله ښځه باندې هسې شکمن شى ، کۀ هغې بې وفائى هم نۀ وى کړې .
په داسې دواړو حالتُونو کښې سړے به خپله ښځه اِمام له بوځى . هغه به يو کيلو د اوربشو اوړۀ هم يوسى ، خو هغه به په دې باندې د زيتُونو تېل نۀ اچوى اؤ نۀ به ورباندې خوشبوئى اچوى ، ځکه چې دا نذرانه د شکمن خاوند د طرف نه ده ، دا د دې د پاره پېش کېږى چې حقيقت څرګند شى .
اِمام به هغه ښځه وړاندې راولى اؤ د مالِک خُدائ د قُربان ‌ ګاه په مخکښې به يې ودروى .
هغه به په کنډول کښې څۀ مُقدسې اوبۀ واچوى اؤ د مالِک خُدائ د حضُور مُقدسې خېمې د دربار نه به لږه خاوره واخلى اؤ په اوبو کښې به يې واچوى چې ترخې شى .
بيا به هغه د ښځې وېښتۀ خوارۀ کړى اؤ د اوړو نذرانه به د هغې په لاس کښې کېږدى . اِمام به هغه جام په خپلو لاسُونو کښې ونيسى چې ترخې اوبۀ په کښې دى . دا د دې د پاره چې په هغه کس باندې لعنت راولى چې کُوم ګُناهګار وى .
بيا به اِمام هغه ښځه دې ته راضى کړى چې داسې قسم وخورى : ” کۀ تا زنا کړې نۀ وى ، نو چې دا اوبۀ کُوم لعنت راولى نو هغه به تا ته نُقصان نۀ رسوى .
خو کۀ تا زنا کړې وى ،
نو مالِک خُدائ دې ستا نُوم ستا په خلقو کښې لعنتى کړى . تا دې شنډه کړى اؤ ستا خېټه دې وپړسوى .
دا اوبۀ به ستا خېټې ته ننوځى اؤ ستا خېټه دې وپړسوى اؤ تا دې شنډه کړى . “ نو ښځه به په جواب کښې داسې ووائى ، ” آمين ! هم داسې دې وشى . “
بيا به اِمام دا لعنت په يو کاغذ باندې وليکى اؤ دا ليکل به د ترخو اوبو په جام کښې ووينځى .
د هغې نه مخکښې چې په ښځه باندې دا اوبۀ وڅښى ، چې په هغې باندې سخت درد راولى ،
اِمام به د ښځې د لاسُونو نه د اوړو د شک نذرانه واخلى ، مالِک خُدائ ته وقف کولو د پاره به يې پورته کړى اؤ په قُربان ‌ ګاه باندې به يې پېش کړى .
بيا به اِمام د دې نه يو مُوټے واخلى ، دا به د نذرانې د يوې نښې په شان وى اؤ په قُربان ‌ ګاه باندې به يې وسوزوى . په آخِر کښې به هغه په ښځه باندې اوبۀ وڅښوى .
کۀ هغې زنا کړې وى ، نو اوبۀ به په هغې باندې سخت درد راولى ، د هغې خېټه به وپړسېږى اؤ هغه به شنډه شى . د هغې نُوم به په خپلو خلقو کښې لعنتى شى .
خو کۀ هغه بې ‌ ګُناه وى ، نو نُقصان به ورته نۀ رسېږى اؤ د هغې به بچى پېدا شى .
دا قانُون د داسې واقعو د پاره دے کۀ چرى يو سړے غېرت وکړى اؤ شکمن شى چې د هغۀ ښځې زنا کړې ده . ښځه به د مالِک خُدائ په حضُور کښې د قُربان ‌ ګاه په مخکښې ودرولے شى اؤ اِمام به دا رسم ادا کړى .
خاوند به د ګُناه نه خلاص وى ، خو کۀ ښځه ګُناهګاره وى ، نو هغې ته به خامخا د خپلو بدو سزا مِلاؤ شى .
بيا مالِک خُدائ مُوسىٰ ته حُکم وکړو
چې بنى اِسرائيلو ته دا اصُول وښائى . کۀ يو سړے يا ښځه د خاص مقصد د پاره د خپل ځان وقف کولو قَسم وکړى اؤ خپل ځان مالِک خُدائ ته وقف کړى
نو هغوئ به د انګُورو شرابو نه اؤ تېزو شرابو نه ځان وساتى . هغوئ به داسې يو قِسم شربت هم نۀ څښى چې د انګُورو نه جوړ وى اؤ نۀ به کچه انګُور اؤ نۀ وچ انګُور خورى .
چې تر کُومې پورې هغوئ وقف شوى وى ، نو هغوئ به داسې يو څيز هم نۀ خورى چې د انګُورو د باغ نه راځى ، د انګُورو پوستکے يا تُخم به هم نۀ خورى .
چې تر کُومې پورې هغوئ د قَسم لاندې وى ، نو وېښتۀ به نۀ واړۀ کوى . تر څو چې د هغوئ د قَسم نيټه پوره شوى نۀ وى ، هغوئ مالِک خُدائ ته وقف دى اؤ وېښتۀ به پرېږدى چې لوئ شى .
د هغوئ وېښتۀ د دې نښه ده چې هغوئ خُدائ پاک ته وقف دى ، نو هغوئ به مړى ته نزدې کېدو په وجه خپل ځانُونه نۀ ناپاکوى ، کۀ هغه يې پلار ، مور ، ورور يا خور هم وى .
چې تر کُومې پورې هغوئ د قَسم لاندې وى ، نو هغوئ مالِک خُدائ ته وقف دى .
کۀ د هغۀ وقف شوى وېښتۀ داسې ناپاک شى چې هغه د يو داسې کس په خوا کښې وى چې ناڅاپه مړ شى ، نو هغه به خامخا اووۀ ورځې اِنتظار وکړى اؤ بيا به خپل وېښتۀ کل کړى ، اؤ هغه به پاک شى .
په اتمه ورځ به هغوئ دوه ګُوګُوشتکې يا دوه کونترې د مالِک خُدائ د حضُور مُقدسې خېمې په دروازه کښې اِمام ته راوړى .
اِمام به يوه د ګُناه د نذرانې په توګه پېش کړى اؤ بله د سوزېدُونکې نذرانې په توګه اؤ د هغوئ د پاره به کفاره ادا کړى ځکه چې هغوئ مړى ته د نزدې کېدو په وجه ګُناه کړې ده . هم په هغه ورځ به د هغوئ وېښتۀ بيا پاک شى
اؤ خپل وخت به مالِک خُدائ ته وقف کړى . تېر شوے وخت نۀ حِسابېږى ، ځکه چې د هغوئ وقف شوى وېښتۀ ناپاک شوى وُو . د تاوان نذرانې د پاره به هغوئ د يو کال ګډُورے راولى .
کله چې هغه کس خپل قَسم پوره کړى ، نو هغوئ به دا رسم ادا کوى . هغوئ به د مُقدسې خېمې دروازې ته ورشى
اؤ مالِک خُدائ ته دې درې داسې ځناور قُربانى کړى چې هيڅ عېب په کښې نۀ وى : د سوزېدُونکې نذرانې د پاره يو کالن ګډُورے ، يوه کالنه ګډُورۍ د ګُناه نذرانې د پاره اؤ د سلامتۍ نذرانې د پاره يو ګډ .
هغوئ به د پتيرې ډوډۍ يوه ډکه ټوکرۍ هم پېش کړى : د اوړو ډبلې ډوډۍ چې د زيتُونو تېل په کښې ګډ وى اؤ نرۍ نرۍ ډوډۍ چې د زيتُونو تېل ورباندې لګولے شوى وى اؤ د دې نه علاوه د غلې اؤ د څښلو نذرانې به هم ورسره وى .
اِمام به دا ټولې مالِک خُدائ ته حاضرې کړى اؤ د ګُناه نذرانه اؤ سوزېدُونکې نذرانه به پېش کړى .
هغه به ګډ د سلامتۍ نذرانې په توګه مالِک خُدائ ته قُربانى کړى اؤ د هغه پتيرې ډوډۍ سره به يې پېش کړى کُومه چې په ټوکرۍ کښې ده ، هغه به د غلې اؤ د څښلو نذرانې هم حاضرې کړى .
هغه کس به د مُقدسې خېمې په دروازه کښې خپل وېښتۀ کل کړى اؤ په هغه اور کښې به يې واچوى چې په کُوم د سلامتۍ نذرانه سوزولے شى .
بيا کله چې د ګډ د اُوږې غوښه وېشولے شى ، اِمام به دا راواخلى اؤ په ټوکرۍ کښې چې کُومې ډوډۍ دى د يوې ډبلې اؤ د يوې نرۍ ډوډۍ سره به يې د هغه کس په لاسُونو کښې کېږدى چا چې قَسم کړے وو .
بيا به اِمام دا د يوې خاص تُحفې په توګه مالِک خُدائ ته حاضرې کړى ، دا د اِمام د پاره يوه مُقدسه نذرانه ده ، د دې نه علاوه د ګډ سينه اؤ پتُون د قانُون په مُطابق د اِمام دى ، نو بيا ، هغه کس چې قَسم يې خوړلے وو د انګُورو شراب څښلے شى .
دا اصُول د هغه کس د پاره دى کُوم چې د يو مقصد د پاره مالِک خُدائ ته قَسم وکړى . د دې نه علاوه نورې نذرانې هم پېش کولے شى کۀ د هغۀ وس وى . خو هغوئ چې کُومه وعده کړې وى نو هغه به خامخا پُوره کوى .
بيا مالِک خُدائ مُوسىٰ ته ووئيل
چې هارُون اؤ د هغۀ زامن دې د بنى اِسرائيلو د برکت غوښتلو د پاره داسې وائى :
” مالِک خُدائ دې تاسو له برکت درکړى اؤ ستاسو خيال دې وساتى ،
مالِک خُدائ دې په تاسو باندې رحيم اؤ مِهربانه وى ،
مالِک خُدائ دې ستاسو مل وى اؤ تاسو له دې سلامتى درکړى . “
اؤ مالِک خُدائ ووئيل ، ” چې هغوئ په بنى اِسرائيلو باندې د برکت د پاره زما نُوم اخلى ، نو زۀ به هغوئ له برکت ورکړم . “
په هغه ورځ مُوسىٰ د مالِک خُدائ د حضُور مُقدسه خېمه ودرول پُوره کړل ، هغۀ مُقدسه خېمه د دې ټول سامان ، قُربان ‌ ګاه اؤ د هغې ټول سامان په تېلو غوړ کړل اؤ وقف يې کړل .
بيا د اِسرائيليانو د قبيلو مشران ، کُوم چې د مردُم شمارۍ مشران وُو
هغوئ خپلې نذرانې مالِک خُدائ ته راوړلې : شپږ لوئې ګاډۍ اؤ دولس غوَيى ، د دوه مشرانو د پاره يوه ګاډۍ اؤ د هر مشر د پاره يو غوَيے . کله چې هغوئ دا حاضر کړل ،
نو مالِک خُدائ مُوسىٰ ته ووئيل ،
” دا تُحفې قبُولې کړه چې د مُقدسې خېمې په خِدمت کښې اِستعمال شى ، دا ليويانو ته د هغه خِدمت د پاره ورکړه کُوم چې هغوئ کوى . “
نو مُوسىٰ ګاډۍ اؤ غوَيان ليويانو له ورکړل .
هغۀ دوه ګاډۍ اؤ څلور غوَيى جيرسونيانو له ورکړل ،
اؤ څلور ګاډۍ اؤ اتۀ غوَيان يې مراريانو له ورکړل . دا ټول خِدمت د هارُون زوئ اِتمر د رهنمايۍ لاندې وشو .
خو قُهاتيانو له يې ګاډۍ يا غوَيان ورنۀ کړل ، ځکه چې هغوئ د کُومو مُقدسو څيزُونو ساتنه کوله هغه د هغوئ په اُوږو باندې وړلے شول .
مشرانو د قُربان ‌ ګاه وقف کولو د پاره هم نذرانې راوړې . کله چې هغوئ خپلې نذرانې په قُربان ‌ ګاه باندې پېش کولو ته تيار شول ،
مالِک خُدائ مُوسىٰ ته ووئيل ، ” مشرانو ته ووايه چې دولس ورځې به هره ورځ يو يو مشر د قُربان ‌ ګاه د وقف کولو د پاره خپلې نذرانې پېش کوى . “
هغه دولسو مشرانو چې کُومې نذرانې راوړې چې په قُربان ‌ ګاه باندې يې وقف کړى هغه ټولې دا دى : دولس د سپينو زرو جامُونه اؤ دولس د سپينو زرو ښانکُونه ، دا ټول اتۀ ‌ ويشت کيلو وُو ، دولس د سرو زرو لوښى ، دا ټول يو نيم کيلو وُو چې د خوشبويۍ نه ډک وُو ، دولس غوَيى ، دولس ګډان اؤ دولس يو کالن ګډُورى ، ورسره د غلې نذرانې هم يوړلے شوې ، دا د سوزېدُونکې نذرانو د پاره وُو ، دولس چېلى د ګُناه نذرانو د پاره وُو اؤ څليريشت غوَيى ، شپېتۀ ګډان ، شپېتۀ چېلى ، شپېتۀ يو کالن ګډُورى ، دا د وقف کولو نذرانې د پاره وُو .
کله چې مُوسىٰ مُقدسې خېمې ته دننه لاړو چې د مالِک خُدائ سره خبرې وکړى ، هغۀ د مالِک خُدائ خبرې واؤرېدلې چې د تړون صندُوق د سر د پاسه اؤ د دوه وزرو والا مخلُوق د مېنځ نه يې د هغۀ سره کولې .
بيا مالِک خُدائ مُوسىٰ ته ووئيل چې ،
” هارُون ته ووايه چې کله هغه اووۀ ډيوې په ډيوټ باندې ږدى ، نو هغه به يې داسې ږدى چې د ډيوټ مخې ته رڼا ورکوى . “
هارُون هم هغه شان وکړل اؤ ډېوې يې داسې کېښودې چې د ډيوټ مخې ته رڼا وه .
د سر نه تر بېخه پورې ډيوټ د ټکولو شوو سرو زرو نه جوړ وو ، هم د هغې نقشې په مُطابق چې مالِک خُدائ مُوسىٰ ته ښودلې وه .
بيا مالِک خُدائ مُوسىٰ ته ووئيل ،
” ليويان د نورو بنى اِسرائيلو نه جُدا کړه اؤ هغوئ پاک کړه ،
طريقه دا ده : په هغوئ باندې د پاکوالى اوبۀ وشينده اؤ هغوئ ته ووايه چې ټول بدن کل کړى اؤ خپلې جامې ووينځى . نو هغوئ به پاک شى .
بيا يو څخے اؤ د غلې نذرانې د پاره اوړۀ چې د زيتُونو تېل ورسره ګډ وى دا به هغوئ واخلى ، اؤ د ګُناه نذرانې د پاره به تۀ يو بل غوَيے بوځې .
بيا د بنى اِسرائيلو ټول قوم راغونډ کړه اؤ ليويان زما د حضُور خېمې په مخکښې ودروه .
بنى اِسرائيل دې خپل لاسُونه د ليويانو په سرُونو کېږدى ،
اؤ بيا به هارُون ليويان د بنى اِسرائيلو نه د خاص تُحفې په توګه ما ته وقف کړى ، چې هغوئ زما خِدمت وکړى .
ليويان به بيا خپل لاسُونه د دوو غوَيانو په سرُونو کېږدى ، يو به د ګُناه نذرانې په توګه اؤ بل د سوزېدُونکې نذرانې په توګه مالِک خُدائ ته پېش کېږى ، د دې د پاره چې د ليويانو کفاره ادا شى .
ليويان ما ته د خاص تُحفې په توګه وقف کړه اؤ هارُون اؤ د هغۀ زامن د هغوئ مشران جوړ کړه .
نو ليويان د نورو بنى اِسرائيلو نه جُدا کړه چې هغوئ زما شى .
کله چې تۀ ليويان پاک اؤ وقف کړې ، نو هغوئ د خِدمت د پاره مُقدسې خېمې ته دننه تلے شى .
د بنى اِسرائيلو د ټولو مشرانو زامنو په ځائ ليويان زما دى اؤ هغوئ صِرف زما دى .
کله چې ما د مِصر په وطن کښې ټول مشران زامن ووژل ، ما د بنى اِسرائيلو د هرې کورنۍ مشر زوئ اؤ هر يو وړومبے پېدا شوے ځناور خپل ځان ته وقف کړو .
اوس زۀ د بنى اِسرائيلو د ټولو وړومبو پېدا شوو زامنو په ځائ ليويان اخلم ،
اؤ ليويان د بنى اِسرائيلو نه د خاص تُحفې په توګه د هارُون اؤ د هغۀ زامنو په حواله کوم چې په مُقدسه خېمه کښې د بنى اِسرائيلو د پاره خِدمت وکړى اؤ هغوئ به د بنى اِسرائيلو د پاره کفاره ادا کوى چې کله هغوئ مُقدس ځائ ته ډېر نزدې راشى نو چې وبا يې هلاک نۀ کړى . “
نو مُوسىٰ ، هارُون اؤ ټولو بنى اِسرائيلو ليويان وقف کړل ، هم هغه شان چې څنګه مالِک خُدائ مُوسىٰ ته حُکم کړے وو .
ليويانو خپل ځانُونه پاک کړل اؤ جامې يې ووينځلې اؤ هارُون هغوئ مالِک خُدائ ته د خاص تُحفې په توګه پېش کړل . هارُون د هغوئ د پاره د پاکوالى کفاره ادا کړه .
خلقو هم هغه شان وکړل چې څنګه مالِک خُدائ د ليويانو په باره کښې مُوسىٰ ته حُکم کړے وو . نو ليويان په مُقدسه خېمه کښې د خِدمت کولو د پاره د هارُون اؤ د هغۀ زامنو د مشرۍ لاندې لاړل .
بيا مالِک خُدائ مُوسىٰ ته ووئيل ،
” د پينځۀ ويشتو کالو عُمر نه واخله هر يو ليوے به زما د حضُور په خېمه کښې خپله د خِدمت ذِمه وارى ادا کوى ،
اؤ چې عُمر يې پنځوس کاله شى نو هغه به نور خِدمت نۀ کوى .
د هغې نه پس ، هغه د خپل هغه ليوى سره مدد کولے شى کُوم چې په خېمه کښې خپله ذِمه وارى ادا کوى ، خو په خپله به هيڅ خِدمت نۀ کوى . نو داسې به تاسو ليويانو ته ذِمه وارۍ حواله کوئ . “
د بنى اِسرائيلو د مِصر وطن نه د وتلو نه پس ، د دويم کال په اولنۍ مياشت مالِک خُدائ د سينا په بيابان کښې د مُوسىٰ سره خبرې وکړې . مالِک خُدائ ورته ووئيل ،
” د دې مياشتې په څوارلسمه ورځ ، د نمرپرېواتو په وخت ، بنى اِسرائيل به د ټول قانُون اؤ اصُولو په مُطابق د فسحې اختر کوى . “
نو مُوسىٰ بنى اِسرائيلو ته ووئيل چې هغوئ د فسحې اختر وکړى ،
اؤ د اولنۍ مياشتې د څوارلسمې ورځې په ماښام بنى اِسرائيلو د سينا په بيابان کښې هغه هر څۀ وکړل چې څنګه مالِک خُدائ مُوسىٰ له حُکم ورکړے وو .
خو څۀ خلق ناپاک وُو ځکه چې هغوئ د مړى سره لګېدلى وُو اؤ هغوئ په هغه ورځ د فسحې اختر نۀ شو کولے . هغوئ مُوسىٰ اؤ هارُون له لاړل
اؤ ورته يې ووئيل ، ” مُونږ ناپاک يُو ځکه چې مُونږ د مړى سره لګېدلى يُو ، خو مُونږ د نورو بنى اِسرائيلو سره ولې نۀ شُو شريکېدلے چې مالِک خُدائ ته نذرانه پېش کړُو ؟ “
مُوسىٰ ورته ووئيل ، ” تر هغې پورې صبر وکړئ ! چې ما ته د مالِک خُدائ نه ستاسو په باره کښې حُکم مِلاؤ شى . “
نو مالِک خُدائ مُوسىٰ ته ووئيل چې
بنى اِسرائيلو ته ووايه ، ” کله چې تاسو يا ستاسو اولاد د مړى سره لګېدلو په وجه ناپاک يئ يا په لرې سفر کښې يئ ، خو بيا هم د فسحې اختر کول غواړئ ،
نو تاسو ته اِجازت دے چې دا يوه مياشت وروستو وکړئ ، يعنې د دويمې مياشتې د څوارلسمې ورځې په ماښام . دا اختر د پتيرې ډوډۍ اؤ ترخو بُوټو سره وکړئ .
د هغه خوراک نه هيڅ هم د بل سحر پورې مۀ پرېږدئ اؤ چې د هغه قُربانۍ د ځناورو هډُوکى مات نۀ کړئ . د فسحې اختر د ټولو اصُولو په مُطابق وکړئ .
خو چې څوک پاک وى اؤ لرې سفر کښې نۀ وى اؤ هغه د فسحې اختر ونۀ کړى ، نو هغه به نور زما د خلقو نه نۀ شى ګڼلے ، ځکه چې هغۀ ما ته په مُقرر وخت باندې نذرانه پېش نۀ کړه . هغۀ ته به خامخا د خپلې ګُناه سزا مِلاؤ شى .
ستاسو سره چې کُوم مُسافر اوسېږى کۀ هغوئ د فسحې اختر کول غواړى ، نو هغوئ به دا د ټول قانُون اؤ اصُولو په مُطابق کوى . هر څوک چې د بل وطن وى يا په دې وطن کښې پېدا شوے وى نو د دواړو د پاره يو شان قانُون دے . “
په کُومه ورځ چې د مالِک خُدائ د حضُور خېمه ودرولے شوه ، نو وريځ راغله اؤ خېمه يې پټه کړه . وريځ به د شپې د اور په شان ښکارېده .
چې کله به هم وريځ د خېمې نه اُوچته شوه ، نو بنى اِسرائيل به روان شول اؤ بيا به يې په هغه ځائ کښې خېمې ودرولې چرته به چې وريځ راکُوزه شوې وه .
بنى اِسرائيلو به د مالِک خُدائ په حُکم خېمې وړلې اؤ د هغۀ په حُکم به يې ودرولې . کُومه پورې به چې وريځ په مُقدسه خېمه باندې ولاړه وه ، نو هغوئ به په خپلو خېمو کښې ايسار وُو .
کله به چې وريځ په مُقدسه خېمه باندې د ډېر وخت د پاره ولاړه وه ، نو هغوئ د مالِک خُدائ حُکم منلو اؤ د هغه ځائ نه به نۀ تلل .
کله کله به وريځ صِرف يو څو ورځې د خېمې د پاسه ايساره وه ، نو په هر حالت کښې ، هغوئ د مالِک خُدائ د حُکم په مُطابق په خپلو خېمو کښې ايسارېدل يا به يې سفر کولو .
کله به وريځ صِرف د ماښام نه واخله تر سحره پورې ايساره وه ، چې څنګه به وريځ اُوچته شوه نو هغوئ به سفر شروع کړو .
کۀ وريځ به دوه ورځې ، مياشت ، کال ، يا زياته د مُقدسې خېمې د پاسه ولاړه وه ، نو هغوئ به سفر نۀ کولو ، خو چې کله به وريځ اُوچته شوه ، نو هغوئ به سفر کولو .
کُوم حُکمونه چې مالِک خُدائ د مُوسىٰ په ذريعه ورکړى وُو هغوئ د هغه په مُطابق خېمې ودرولې اؤ وړلې .
بيا مالِک خُدائ مُوسىٰ ته ووئيل ،
” د ټکيدلے شوو سپينو زرو نه دوه بيګلې جوړې کړه چې د خلقو په يو ځائ راغونډولو اؤ د خېمو د وړلو د خبر د پاره اِستعمالېږى .
کله چې دواړه بيګلې وغږېږى ، نو ټول قوم به زما د حضُور د مُقدسې خېمې په دروازه کښې ستا نه ګېر ‌ چاپېره راغونډ شى .
خو چې کله صِرف يو بيګل وغږېږى ، بيا به صِرف د قبيلو مشران ستا نه راغونډېږى .
کله چې بيګل په لنډ آواز وغږېږى ، نو د نَمرخاتۀ په طرف قبيلې به خېمې وړى .
کله چې په دويم ځل بيګل وغږېږى ، نو د جنُوب طرف ته قبيلې به خېمې يوسى . چې بيګل په لنډ آواز غږېږى نو خېمې به وړلے شى ،
د قوم د راغونډولو د خبر د پاره به دواړه بيګلې غږولے شى . خو دا آواز به لنډ نۀ وى .
د هارُون اِمامان زامن به بيګل غږوى . دا قانُون به په راتلُونکى ټولو وختُونو کښې منلے شى .
کله چې ستاسو په وطن کښې جنګ وى اؤ دُښمن په تاسو باندې حمله کوى ، نو په لنډ آواز به د خطرې بيګل وغږوئ . زۀ ، مالِک خُدائ ستاسو خُدائ پاک ، به ستاسو مدد وکړم اؤ ستاسو د دُښمنانو نه به مو بچ کړم .
د خوشحالۍ په ورځو کښې ، د مياشتې په ليدو اؤ ستاسو په نورو مُقررو اخترُونو کښې ، کله چې تاسو سوزېدُونکې نذرانې اؤ خپلې د سلامتۍ نذرانې پېش کوئ نو تاسو به دې باندې بيګلې غږوئ . د بيګل آواز به ما ته ستاسو سره لوظ راپه ياد کړى ، زۀ مالِک خُدائ ستاسو خُدائ پاک يم . “
د دويم کال د دويمې مياشتې په شلمه ورځ د هغې نه پس چې بنى اِسرائيل د مِصر وطن نه راوتلى وُو ، د مالِک خُدائ د حضُور د خېمې نه وريځ اُوچته شوه ،
اؤ بنى اِسرائيل د سينا د بيابان نه په سفر روان شول . وريځ د فاران په صحرا کښې ايساره شوه .
هغوئ د مُوسىٰ په ذريعه د مالِک خُدائ د حُکم په مُطابق سفر شروع کړو ،
اؤ هر ځل چې هغوئ تلل ، نو هغوئ به هم په هغه ترتيب باندې وُو . څوک چې د يهُوداه قبيلې د لښکر د جنډې لاندې وُو هغوئ ډله په ډله اول روان شول ، د هغوئ مشر نحشون زوئ د عميناداب وو .
نتنى ‌ اېل زوئ د ضُعر د يساکار قبيلې مشر وو ،
اؤ اِلياب زوئ د حيلون د زبولون قبيلې مشر وو .
بيا به خېمه راکُوزه کړے شوه اؤ د جيرسون اؤ مرارى قبيلې به روانې شوې ، چې هغوئ به خېمه وړله .
بيا ، څوک چې د روبين قبيلې د لښکر د جنډې لاندې وُو ، هغوئ به ډله په ډله ، روان شول ، د هغوئ مشر اليصور زوئ د شدِيُور وو .
د شمعُون قبيلې مشر سلومى ‌ اېل زوئ د صورى ‌ شدى وو ،
اِلياسف زوئ د عواېل د جاد قبيلې مشر وو .
بيا به قُهاتيان روان شول ، هغوئ به مُقدس سامان وړلو ، چې هغوئ به کُوم وخت د خېمو بل ځائ ته ورسېدل ، نو خېمه به بيا ودرولے شوې وه .
بيا ، څوک چې د اِفرائيم قبيلې د لښکر د جنډې لاندې وُو ، هغوئ به ډله په ډله روان شول ، د هغوئ مشر اليسمع زوئ د عميهود وو .
د منشه قبيلې مشر ګملى ‌ اېل زوئ د فداهصور وو ،
اؤ د بنيامين قبيلې مشر ابِدان زوئ د جدعونى وو .
په آخِر کښې ، څوک چې د دان قبيلې د لښکر د جنډې لاندې وُو ، چا چې د ټولو لښکرو د وروستو نه حِفاظت کولو ، هغوئ ډله په ډله روان شول ، د هغوئ مشر د عمى ‌ شدى زوئ اخيعزر وو .
د آشر قبيلې مشر فجعى ‌ اېل زوئ د عکران وو ،
اؤ د نفتالى قبيلې مشر اخيرع زوئ د عينان وو .
نو داسې ، بنى اِسرائيل ډله په ډله ، په دې ترتيب روان وُو ، چې کله به هم هغوئ خېمې وړلې اؤ سفر يې کولو .
مُوسىٰ خپل اوښى حوباب ته ووئيل چې د يترو ميديانى زوئ وو ، ” مُونږ هغه ځائ ته په سفر روانېږُو چې مالِک خُدائ وئيلى دى چې هغه به يې مُونږ له راکړى . هغۀ وعده کړې ده چې هغه به اِسرائيليان مالدار کړى ، نو زمُونږ سره لاړ شه اؤ مُونږ به تا سره ښېګړه وکړُو . “
حوباب ووئيل ، ” نه ، زۀ واپس خپل وطن ته ځم چې د خپلو خلقو سره يم . “
مُوسىٰ ورته ووئيل ، ” زۀ تا ته مِنت کوم چې زمُونږ نه مۀ ځه ، تا ته پته ده چې مُونږ به په صحرا کښې چرته خېمې ولګوُو اؤ تۀ به مُونږ ته لار ښائې .
کۀ تۀ زمُونږ سره لاړ شې ، نو چې مالِک خُدائ مُونږ له څومره برکتُونه هم راکوى نو په هغې کښې به ستا حِصه وى . “
کله چې خلق د مالِک خُدائ د غرۀ سينا نه روان شول ، هغوئ درې ورځې سفر وکړو . د مالِک خُدائ د تړون صندُوق به همېشه د هغوئ نه مخکښې تلو چې د هغوئ د پاره د دَمې کولو ځائ پېدا کړى .
چې هغوئ به چرته خېمې وړلې ، نو د ورځې به د مالِک خُدائ وريځ د هغوئ د پاسه وه .
چې کله به هم د تړون صندُوق روان شو ، نو مُوسىٰ به وئيل ، ” مالِکه خُدايه ! پاڅه ، خپل دُښمنان خوارۀ وارۀ کړه اؤ هغه خلق چې څوک ستا نه نفرت کوى هغوئ دې ته مجبُور کړه چې وتښتى . “
اؤ چې کله به د تړون صندُوق ودرېدلو ، نو هغۀ به وئيل ، ” مالِکه خُدايه ! بې ‌ شمېره بنى اِسرائيلو ته راواپس شه . “
نو کله چې خلقو د خپلو تکليفُونو په باره کښې مالِک خُدائ ته شکايتُونه شروع کړل ، نو مالِک خُدائ دا واؤرېدل ، نو هغه سخت غُصه شو اؤ په خلقو يې اور راولېږلو اؤ اور د هغوئ خِلاف بل وو اؤ د کېمپ بهرنى اړخ يوه برخه يې وسوزوله .
خلقو مُوسىٰ ته د مدد د پاره چغې کړې ، هغۀ مالِک خُدائ ته سوال وکړو اؤ اور قلار شو .
نو د هغه ځائ نُوم تبيعره شو ، ځکه چې هلته د مالِک خُدائ اور د هغوئ کېمپ سوزولے وو .
د پردى وطن څۀ مُسافرو د بنى اِسرائيلو سره سفر کولو . د هغوئ غوښې ته ډېر زيات زړۀ وشو اؤ هم داسې په خپله بنى اِسرائيلو هم شکايت شروع کړو اؤ وې وئيل : ” کاش ! چې لږه غوښه خو وے !
په مِصر کښې چې مُونږ کُوم کبان غوښتل هغه مو خوړل اؤ مُونږ ته مُفت مِلاوېدل . هغه بادرنګ ، هِندوانې ، ګندانه ، پياز اؤ اُوږه راياده کړئ چې مُونږ به خوړل ؟
خو اوس مُونږ د دې نه پوزې له راغلُو ، د خوړلو نور هيڅ نشته خو بس دا من دى چې هره ورځ زمُونږ مخې ته پراتۀ وى . “
من د دڼيا د تُخم په شان واړۀ وُو اؤ رنګ يې زېړ بخن وو .
دا د شپې د پرخې سره د خېمو نه ګېر ‌ چاپېره پرېوتو . ورپسې سحر به خلق د دې راټولولو د پاره تلل ، دا به يې په لنګرۍ کښې ټکول يا يې ترې نه په مېچن کښې اوړۀ جوړول اؤ بيا به يې يشول يا به نرۍ ډوډۍ يې ترې نه پخولې . د دې خوند داسې وو لکه چې ډوډۍ د زيتُونو تېلو سره پخې شوې وى .
مُوسىٰ د ټولو خلقو شکايتُونه واؤرېدل چې هغوئ ډلې ډلې د خپلو خېمو په دروازو کښې ولاړ وُو . هغه پرېشان وو ځکه چې مالِک خُدائ هغوئ ته په قهر وو ،
اؤ هغۀ مالِک خُدائ ته ووئيل ، ” تۀ زما سره دومره بد سلُوک ولې کوې ؟ تۀ زما نه ولې ناراضا يې ؟ تا د دې ټولو خلقو ذِمه وارى ما له ولې راکړې ده ؟
هغوئ خو ما نۀ دى پېدا کړى اؤ نۀ زما بچى دى ! زۀ دې ولې د يوې خِدمت ‌ ګارې په شان شم چې د پيو ماشُوم هغه وطن ته يوسم چې تا يې د هغوئ د پلار ‌ نيکۀ سره وعده کړې ده ؟
زۀ دې ټولو خلقو له غوښه د کُوم ځائ نه ورکړم ؟ ځکه چې هغوئ ما ته ژاړى اؤ زما نه غوښه غواړى .
زۀ يواځې د دې ټولو خلقو ذِمه وارى نۀ شم اخستلے ، دا بوج زما د پاره ډېر درُوند دے .
کۀ تۀ زما سره هم دغه شان سلُوک کوې ، نو په ما رحم وکړه اؤ ما ووژنه ، کۀ تۀ زما نه رضا يې ، نو ما د خپل غم ليدلو نه وساته . “
مالِک خُدائ مُوسىٰ ته ووئيل ، ” د اِسرائيليانو اؤيا مشران راجمع کړه چې هغوئ د مشرانو په توګه منلے شوى وى ، هغوئ ما له زما د حضُور خېمې ته راوله اؤ هغوئ ته ووايه چې هغوئ هلته ستا سره ودرېږى .
زۀ به لاندې راشم اؤ هلته به ستا سره خبرې وکړم اؤ چې ما کُوم رُوح تا له درکړے دے د هغې نه به لږ واخلم اؤ هغوئ له به يې ورکړم . بيا به هغوئ ستا مدد کوى اؤ چې د دې خلقو ذِمه وارى واخلى ، نو دا ذِمه وارى به يواځې ستا په سر نۀ وى .
اوس خلقو ته ووايه ، چې د سبا د پاره ځانُونه پاک کړئ ، تاسو ته به د خوړولو د پاره غوښه مِلاؤ شى . مالِک خُدائ ستاسو ژړا اؤرېدلې ده چې تاسو وئيل چې کاش زمُونږ سره لږه غوښه وے اؤ چې زمُونږ حالت په مِصر کښې ښۀ وو . اوس به مالِک خُدائ تاسو له غوښه درکړى اؤ تاسو به يې خورئ .
دا به تاسو نۀ صِرف يو دوه ، پينځۀ يا لس شل ورځې خورئ ،
بلکې ټوله مياشت به يې خورئ ، چې ستاسو د پوزو نه بهر راووځى اؤ زړۀ به مو ترې موړ شى . هم داسې به وشى ځکه چې تاسو د مالِک خُدائ سپکاوے کړے دے کُوم چې دلته ستاسو په مېنځ کښې دے اؤ تاسو هغۀ ته دا شکايت کړے دے چې مُونږ ولې مِصر پرېښودلے دے . “
مُوسىٰ مالِک خُدائ ته ووئيل ، ” دلته زما سره شپږ لاکهه خلق دى اؤ تۀ وائې چې تۀ به هغوئ له د يوې مياشتې غوښه ورکړې ؟
څاروى اؤ ګډې دې د هغوئ د پاره حلالې کړے شى څۀ ؟ آيا په سمندر کښې ټول کبان به د هغوئ مړولو د پاره کافى وى ؟ “
مالِک خُدائ ورته ووئيل ، ” زما د طاقت څۀ حد شته ؟ تۀ به زر وګورې چې ما څۀ وئيلى دى چې هغه کېږى اؤ کۀ نۀ کېږى ! “
نو مُوسىٰ بهر ووتلو اؤ چې مالِک خُدائ څۀ وئيلى وُو هغه يې خلقو ته ووئيل . هغۀ اؤيا مشران راجمع کړل اؤ د خېمې نه ګېر ‌ چاپېره يې ودرول .
بيا مالِک خُدائ په وريځو کښې لاندې راغلو اؤ د هغۀ سره يې خبرې وکړې . کُوم رُوح يې چې مُوسىٰ له ورکړے وو د هغې نه يې لږ واخستلو اؤ هغه اؤيا مشرانو له يې ورکړو . کله چې په هغوئ باندې رُوح راغلو نو هغوئ د لږ وخت د پاره د پېغمبرانو په شان خبرې کولې خو د دې نه پس بيا داسې ونۀ شول .
د هغه اؤيا مشرانو نه دوه مشران ، اِلداد اؤ ميداد ، په خېمو کښې پاتې وُو اؤ د مالِک خُدائ د حضُور خېمې ته تلى نۀ وُو . اؤ په هغوئ باندې رُوح نازل شو اؤ هغوئ په خېمو کښې د پېغمبرانو په شان خبرې شروع کړې .
يو ځوان منډه کړه چې مُوسىٰ ته ووائى چې اِلداد اؤ ميداد په خېمو کښې د پېغمبرانو په شان خبرې کوى .
بيا د نون زوئ يشوَع ، کُوم چې د مُوسىٰ د ځوانۍ د وخت نه مدد کوُونکے وو ، هغۀ مُوسىٰ ته ووئيل ، ” زما نېکه هغوئ منع کړه . “
مُوسىٰ جواب ورکړو ، ” تۀ په ما غېرت کوې څۀ ؟ زۀ غواړم چې مالِک خُدائ خپل رُوح خپلو ټولو خلقو ته ورکړى اؤ ټول د پېغمبرانو په شان شى ! “
بيا مُوسىٰ اؤ د اِسرائيليانو مشران واپس کېمپ ته لاړل .
ناڅاپه مالِک خُدائ يوه هوا راوستله چې هغې د سمندر د طرف نه مړَزان راوړل ، چې د زمکې نه يو ګز اُوچت الوتل . دا په خېمو باندې اؤ د خېمو نه ګېر ‌ چاپېره هر طرف ته لرې لرې پورې کښېناستل .
نو په هغه ټوله ورځ اؤ شپه اؤ په دويمه ټوله ورځ ، خلقو مړَزان راونيول ، هيچا هم د زرو کيلو نه کم نۀ وُو رانيولى . هغوئ دا د وچولو د پاره د ټولو خېمو نه ګېر ‌ چاپېره خوارۀ کړل .
کله چې د هغوئ سره ښۀ ډېره غوښه وه ، نو مالِک خُدائ خلقو ته په قهر شو اؤ په خلقو يې يوه لويه وبا راولېږله .
د هغه ځائ نُوم ” د لالچيانو قبرونه “ شو ، ځکه چې هغوئ هلته هغه خلق ښخ کړل د کُومو چې غوښې ته زړۀ شوے وو .
خلقو د هغه ځائ نه حصيروت ته سفر وکړو اؤ هلته اوسېدل .
بيا مُوسىٰ يوه حبشۍ ښځه وادۀ کړه ، نو مريم اؤ هارُون په دې وجه په هغۀ اِعتراض وکړو .
هغوئ ووئيل ، ” مالِک خُدائ صِرف د مُوسىٰ په ذريعه خبرې کړې دى څۀ ؟ هغۀ زمُونږ په ذريعه خبرې نۀ دى کړې څۀ ؟ “ هغوئ چې څۀ ووئيل نو مالِک خُدائ هغه واؤرېدل .
مُوسىٰ يو ډېر عاجز سړے وو ، هغه د زمکې په مخ د ټولو خلقو نه زيات عاجز وو .
ناڅاپه مالِک خُدائ مُوسىٰ ، هارُون اؤ مريم ته ووئيل ، ” تاسو درې واړه بهر زما د حضُور خېمې ته لاړ شئ . “ نو هغوئ لاړل ،
اؤ مالِک خُدائ د وريځې په ستن کښې لاندې راغلو ، د خېمې په دروازه کښې ودرېدلو اؤ هارُون اؤ مريم يې راوغوښتل . هغوئ دواړه وروړاندې شول ،
اؤ مالِک خُدائ هغوئ ته ووئيل ، ” اوس زما خبرې په کولاؤ غوږُونو واورئ ! کله چې ستاسو په مېنځ کښې پېغمبران وى ، نو زۀ خپل ځان هغوئ ته په خيال کښې څرګندوم اؤ زۀ د هغوئ سره د هغوئ په خوب کښې خبرې کوم .
خو زۀ خپل خِدمت ‌ ګار مُوسىٰ سره داسې نۀ کوم ، هغه ما د خپلو خلقو اِسرائيليانو مشر جوړ کړے دے .
نو زۀ د هغۀ سره مخامخ خبرې کوم ، صفا اؤ واضِحه خبرې ورسره کوم ، هغۀ زۀ ليدلے يم ! تاسو دا جُرات څنګه کوئ چې زما د خِدمت کوُونکى مُوسىٰ خِلاف خبرې کوئ ؟ “
مالِک خُدائ هغوئ ته په قهر شو ، اؤ هغه لاړو
اؤ کله چې د خېمې نه وريځ اُوچته شوه ، نو د مريمې څرمن ناڅاپه په سخته بيمارۍ باندې پټه شوه اؤ د واورې په شان سپينه شوه . کله چې هارُون ورته وکتل نو وې ليدل چې د هغې څرمن په بيمارۍ پټه وه ،
هغۀ مُوسىٰ ته ووئيل ، ” صاحِبه ! زمُونږ د کم ‌ عقل ‌ توب د ګُناه په وجه دا سزا مُونږ له مۀ راکوه .
د مريم نه داسې څۀ مۀ جوړوه لکه چې يو ماشُوم مړ پېدا شوے وى اؤ نيمه غوښه يې نۀ وى . “
نو مُوسىٰ مالِک خُدائ ته فرياد وکړو چې ، ” خُدايه پاکه ! هغه روغه کړه . “
مالِک خُدائ ورته ووئيل ، ” کۀ پلار ورله په مخ تُوکلے وې ، نو هغې به اووۀ ورځې خپل شرم نۀ وو برداشت کړے څۀ ؟ نو هغه دې اووۀ ورځې د خېمو نه بهر کړے شى اؤ د هغې نه پس هغه واپس راولئ . “
مريم اووۀ ورځې د خېمو نه بهر کړے شوه اؤ چې تر کُومې پورې هغه واپس نۀ وه راوستلے شوې نو خلقو سفر نۀ کولو .
بيا هغوئ د حصيروت نه لاړل اؤ د فاران په صحرا کښې يې خېمې ولګولې .
مالِک خُدائ مُوسىٰ ته ووئيل چې ،
” د دولسو قبيلو د هرې يوې قبيلې نه يو يو مشر خوښ کړه اؤ هغوئ د جاسُوسانو په توګه ولېږه چې د کنعان وطن وګورى ، کُوم چې زۀ بنى اِسرائيلو له ورکوم . “
نو مُوسىٰ هغوئ د فاران د صحرا نه د مالِک خُدائ د حُکم په مُطابق ولېږل ، چې د هغوئ ټولو سره د بنى اِسرائيلو مشران سړى وُو .
د هغوئ نومُونه دا وُو : د روبين قبيلې نه ، سموع زوئ د زکور ،
د شمعُون قبيلې نه ، سافط زوئ د حورى ،
د يهُوداه قبيلې نه ، کالب زوئ د يفُنه ،
د يساکار قبيلې نه ، اِجال زوئ د يُوسف ،
د اِفرائيم قبيلې نه ، هوسيع زوئ د نون ،
د بنيامين قبيلې نه ، فلتى زوئ د رفُو ،
د زبولون قبيلې نه ، جدى ‌ اېل زوئ د سودى ،
د منشه قبيلې نه ، جدى زوئ د سُوسى ،
د دان قبيلې نه ، عمى ‌ اېل زوئ د جملى ،
د آشر قبيلې نه ، ستُور زوئ د ميکااېل ،
د نفتالى قبيلې نه ، نحبى زوئ د وُفسى ،
د جاد قبيلې نه ، جيواېل زوئ د ماکى .
دا هغه سړى دى چې مُوسىٰ د هغه وطن د جاسُوسۍ د پاره ولېږل . هغۀ د نون د زوئ هوسيع نُوم يشوَع ته بدل کړو .
کله چې مُوسىٰ هغوئ لېږل ، نو هغوئ ته يې ووئيل چې ، ” د دې ځائ نه د صحرا په لار لاړ شئ اؤ بيا د کنعان غريزى علاقى ته ورننوځئ .
وې ګورئ چې هغه څۀ رنګه وطن دے ، چې کُوم خلق په کښې اوسېږى ، هغوئ تکړه دى اؤ کۀ کمزورى دى ، لږ دى اؤ کۀ ډېر دى .
وې ګورئ چې هغه زمکه ښه ده اؤ کۀ ښه نۀ ده اؤ چې هغه خلق په خېمو کښې اوسېږى يا په داسې ښارُونو کښې اوسېږى چې دېوالُونه ترې نه تاؤ وى .
وګورئ چې هغه زمکه زرخېزه اؤ کۀ خواره ده اؤ ونې بُوټى په کښې شته اؤ کۀ نشته . اؤ تکړه شئ چې هلته کُومه مېوه کېږى لږه ترې نه راوړئ . “ دا هغه مُوسم وو چې انګُور په پخېدو شروع وُو .
نو هغه سړى د صحرا په طرف لاړل اؤ هغه وطن يې د صين صحرا نه واخله تر رِحوب پورې وکتلو ، چې د حمات درې ته نزدې دے .
هغوئ اول د هغه وطن جنُوبى برخې ته ننوتل اؤ حبرون ته راغلل ، چرته چې د اخيمان ، سيسى اؤ تلمى قبيلې اوسېدلې چې هغوئ عناقيان وُو اؤ د دېوانو د نسل اولاد وو . حبرون د مِصرى ښار ضعن نه اووۀ کاله مخکښې آباد کړے شوے وو .
هغوئ د انګُورو غُنچۍ وادۍ ته راغلل اؤ هلته هغوئ يوه څانګه راماته کړه چې د انګُورو يوه غُنچه ورباندې وه اؤ دومره درنه وه چې دا دوو سړو په يو ډانګ باندې يو خوا بل خوا راځوړنده کړه اؤ يو يې وړله . هغوئ څۀ انار اؤ اينځر هم يوړل .
په هغه وادۍ باندې ” د انګُورو غُنچه “ نُوم کېښودے شو ځکه چې بنى اِسرائيلو هلته د انګُورو غُنچه شُوکولې وه .
هغه وطن د څلوېښتو ورځو د کتلو نه پس ، جاسُوسان راواپس شول
اؤ مُوسىٰ ، هارُون اؤ د بنى اِسرائيلو ټول قوم ته د فاران په صحرا کښې قادِس ته راغلل . جاسُوسانو هغه خبر ورله راوړو چې څۀ يې ليدلى وُو اؤ هغه مېوه يې ورته وښودله چې کُومه يې راوړې وه .
هغوئ مُوسىٰ ته ووئيل ، ” مُونږ هغه وطن وکتلو چې زرخېز اؤ آباد وو اؤ دا يې لږه شان مېوه ده .
خو د هغه ځائ اوسېدُونکى تکړه دى اؤ د هغوئ ښارونه غټ دى اؤ د ښارُونو نه يې دېوالُونه تاؤ دى . اؤ د دې نه علاوه ، مُونږ هلته د دېوانو اولاد هم وليدو .
عمالقيان د هغه وطن په صحرا کښې اوسېږى ، حِتيان ، يبوسيان اؤ اموريان د غرُونو په وطن کښې اوسېږى ، اؤ کنعانيان د مديتران سمندر اؤ د اُردن سيند سره اوسېږى . “
کالب هغه خلق غلى کړل کُومو چې د مُوسىٰ خِلاف شکايتُونه کول اؤ وې وئيل ، ” راځئ چې په هغه وطن حمله وکړُو اؤ وې نيسُو ، ځکه مُونږ ښۀ تکړه يُو او ورباندې برے مُوندے شُو . “
خو هغه سړو ووئيل کُوم چې د کالب سره تلى وُو ، ” نه ! مُونږ تکړه نۀ يُو چې حمله ورباندې وکړُو ، هغه خلق زمُونږ نه زيات طاقتور دى . “
نو هغوئ د بنى اِسرائيلو په مېنځ کښې د هغه وطن په باره کښې غلط خبر خور کړو کُوم چې هغوئ ليدلے وو . هغوئ ووئيل ، ” په هغه وطن کښې دومره څۀ هم نۀ پېدا کېږى چې د هغه ځائ اوسېدُونکى خلق يې وخورى . کُوم خلق چې مُونږ وليدل ټول لوړ لوړ وُو ،
اؤ هلته مُونږ دېوان هم وليدل ، چې د عناق اولاد دے . مُونږ ته خپل ځانُونه داسې معلُومېدل لکه چې ملخان يُو اؤ مُونږ به هغوئ ته خامخا هم داسې ښکارېدلُو . “
بيا ټوله شپه خلقو په چغو چغو وژړل .
هغوئ د مُوسىٰ اؤ هارُون خِلاف شکايت وکړو اؤ وې وئيل ، ” دا به ډېره ښه وے چې د مِصر په وطن کښې يا په هغه صحرا کښې مړۀ وے !
مالِک خُدائ مُونږ هغه وطن ته ولې بوځى ؟ مُونږ به په جنګ کښې ووژولے شُو اؤ زمُونږ ښځې اؤ بچى به ونيولے شى . دا به ښه نۀ وى څۀ چې واپس مِصر ته لاړ شُو ؟ “
نو هغوئ يو بل ته ووئيل ، ” راځئ ! چې يو مشر خوښ کړُو اؤ مِصر ته واپس لاړ شُو . “
بيا مُوسىٰ اؤ هارُون د هغه خلقو په وړاندې زمکې ته ټيټ شول .
اؤ د نون زوئ يشوَع اؤ کالب د يفُنه زوئ هغه دوه کسانو چې هغوئ هغه وطن کتلے وو ، هغوئ د خفګان نه خپلې جامې وشلولې
اؤ خلقو ته يې ووئيل ، ” کُوم وطن چې مُونږ وکتلو هغه ډېر زيات ښۀ وطن دے .
کۀ مالِک خُدائ زمُونږ نه رضا وى نو هغه به مُونږ هلته بوځى ، هغه وطن ته چې زرخېز اؤ آباد وى او مونږ له به يې راکړى .
د مالِک خُدائ خِلاف بغاوت مۀ کوئ اؤ د هغه خلقو نه مۀ يرېږئ کُوم چې هلته اوسېږى . هغوئ له شکست ورکول مُونږ ته آسان دى . مالِک خُدائ زمُونږ مل دے اؤ هغه خُدايانو له يې شکست ورکړے دے چې هغوئ يې بچ کول ، نو مۀ يرېږئ . “
ټول قوم وئيل چې هغوئ به سنګسار کړى ، خو ناڅاپه خلقو وليدل چې د مالِک خُدائ د حضُور سپين جلال د خېمې د پاسه راڅرګند شو .
مالِک خُدائ مُوسىٰ ته ووئيل ، ” دا خلق به تر کُومې پورې زما نه نفرت کوى ؟ اؤ په ما باندې به اعتماد نۀ کوى ، اګرچې د هغوئ په مېنځ کښې ما ډېرې مُعجزې کړې دى ؟
زۀ به په هغوئ وبا راولم اؤ هلاک به يې کړم ، خو زۀ به تا د يو داسې قوم پلار ‌ نيکۀ جوړ کړم چې هغه به د دې خلقو نه لوئ اؤ طاقتور وى ! “
خو مُوسىٰ مالِک خُدائ ته ووئيل ، ” تا د خپل طاقت سره دا خلق د مِصر نه راوويستل . کله چې مِصريان خبر شى چې تا د خپلو خلقو سره څۀ کړى دى ،
نو هغوئ به د دې وطن اوسېدُونکو ته ووائى چا چې د مخکښې نه اؤرېدلى دى چې مالِکه خُدايه ! تۀ زمُونږ مل يې ، کله چې ستا وريځ زمُونږ د پاسه ولاړه وى نو تۀ مخامخ ښکارېږې اؤ چې تۀ زمُونږ په مخکښې د ورځې د وريځې په ستن کښې اؤ د شپې د اور په ستن کښې ځې .
اوس کۀ تۀ خپل ټول خلق ووژنې ، نو چې کُومو قومُونو ستا په باره کښې اؤرېدلې دى نو هغوئ به ووائى
چې تا خپل خلق په صحرا کښې ووژل ځکه چې ستا طاقت نۀ وو چې هغوئ هغه وطن له بوځې چې تا د ورکولو وعده کړې ده .
نو اوس مالِکه خُدايه ! زۀ سوال کوم چې مُونږ ته خپل طاقت اؤ هغه څۀ وښايه چې تا يې د ورکولو وعده کړې ده ، کله چې تا ووئيل ،
زۀ ، مالِک خُدائ په آسانۍ سره نۀ غُصه کېږم اؤ زۀ نۀ ختمېدُونکې مينه اؤ وفادارى ښايم اؤ زياتے اؤ بغاوت معاف کوم . خو چې څوک ګُناه کوى نو د هغوئ د ګُناه سزا به د دريم اؤ څلورم نسل پورې جارى وى .
اؤ اوس مالِکه خُدايه ! زۀ تا ته سوال کوم چې د خپلې نۀ بدلېدُونکې مينې په مُطابق د دې خلقو ګُناه معاف کړه ، هم هغه شان چې هغوئ د مِصر نه راوتل اؤ تر اوسه پورې يې معاف کوې . “
مالِک خُدائ ورته ووئيل ، ” ستا د وېنا په مُطابق هغوئ ما معاف کړل .
خو زۀ دا وعده کوم چې بې ‌ شکه چې زۀ څنګه ژوندے يم اؤ چې څنګه زما د جلال نه زمکه ډکېږى ،
د دې خلقو نه يو کس به هم هغه وطن ته ورننه نۀ وځى . هغوئ زما د حضُور د سپين جلال هغه مُعجزې هم ليدلې دى چې ما په مِصر کښې اؤ په صحرا کښې کړې دى ، خو هغوئ بيا بيا زما د صبر اِمتحان اخستلے دے اؤ زما د منلو نه يې اِنکار کړے دے .
هغوئ به هيڅ کله هم هغه وطن ته دننه نۀ شى د کُوم چې ما د هغوئ د پلار ‌ نيکۀ سره لوظ کړے دے . هغه هيڅ څوک به هم ورننه نۀ وځى چا چې زما سپکاوے کړے دے .
خو زما خِدمت ‌ ګار کالب د نورو په شان نۀ دے اؤ هغۀ په پُوره توګه زما فرمانبردارى کړې ده ، زۀ به دې هغه وطن له راولم کُوم چې هغۀ ليدلے دے اؤ هغه وطن به د هغۀ د اولاد شى
چې په کُومو واديانو کښې اوس عمالقيان اؤ کنعانيان اوسېږى . سبا واپس په صحرا کښې د سُور درياب طرف ته روان شئ . “
مالِک خُدائ مُوسىٰ اؤ هارُون ته ووئيل ،
” دا خراب خلق به تر کُومې پورې زما خِلاف شکايت کوى ؟ ما دا شکايتُونه ډېر زيات اؤرېدلى دى !
اوس هغوئ له دا جواب ورکړه : زۀ ژوندے مالِک خُدائ دا قسم کوم ، چې زۀ به ستاسو د پاره هم هغه شان وکړم چې څنګه تاسو وئيلى دى .
تاسو به مړۀ شئ اؤ ستاسو لاشُونه به په صحرا کښې خوارۀ وارۀ پراتۀ وى . ځکه چې تاسو زما خِلاف شکايت کړے دے ، د ستاسو يو کس به هم هغه وطن ته ورننه نۀ وځى چې عُمر يې د شلو کالو نه زيات وى .
ما دا وعده کړې وه چې تاسو به هلته اوسېږئ ، خو د کالب اؤ يشوَع نه بغېر به هيڅ څوک هم نۀ ورننه وځى .
تاسو وئيلى وُو چې ستاسو ماشُومان به ونيولے شى ، خو زۀ به هغوئ هغه وطن ته راولم چې تاسو يې مُخالفت کړے دے .
تاسو به دلته په دې صحرا کښې مړۀ شئ .
ستاسو بچى به څلوېښت کاله په صحرا کښې سرګردانه ګرځى ، ستاسو د نافرمانۍ په وجه به کړېږى ، تر دې پورې چې ستاسو آخرى کس هم مړ شى .
تاسو ته به څلوېښت کاله د خپلو بدو سزا ملاوېږى ، د هغه څلوېښتو ورځو د هرې ورځې د پاره به يو کال وى کُومې چې تاسو د هغه وطن په کتلو کښې تېرې کړې دى . تاسو ته به پته ولګې چې زۀ ستاسو خِلاف يم !
بې ‌ شکه چې زۀ به تاسو خرابو خلقو سره داسې وکړم چې زما خِلاف راغونډ شوى يئ ، په دې صحرا کښې به تاسو تباه شئ . زۀ ، مالِک خُدائ دا وايم . “
مُوسىٰ چې کُوم سړى د هغه وطن کتلو له لېږلى وُو چا چې غلط خبر راوړو چې د هغې په وجه خلقو د مالِک خُدائ خِلاف شکايت وکړو ، نو مالِک خُدائ په دې جاسُوسانو باندې وبا راوستله اؤ هغوئ مړۀ شول .
په هغه دولسو جاسُوسانو کښې صِرف يشوَع اؤ کالب ژوندى پاتې شول .
کله چې مُوسىٰ بنى اِسرائيلو ته هغه څۀ ووئيل چې مالِک خُدائ وئيلى وُو ، نو هغوئ ډېر غمژن شول .
بل سحر وختى هغوئ د غرُونو وطن ته روان شول ، هغوئ ووئيل ، ” اوس به مُونږ هغه وطن ته لاړ شُو چې د کُوم په باره کښې مالِک خُدائ مُونږ ته وئيلى دى . مُونږ دا منُو چې مُونږ ګُناه کړې ده . “
خو مُوسىٰ ورته ووئيل ، ” نو تاسو ولې د مالِک خُدائ نافرمانى کوئ ؟ تاسو به کامياب نۀ شئ !
تاسو مۀ ځئ . مالِک خُدائ ستاسو مل نۀ دے اؤ ستاسو دُښمنان به تاسو له شکست درکړى .
کله چې تاسو د عماليقيانو اؤ کنعانيانو سره مخامخ شئ ، نو تاسو به په جنګ کښې ووژلے شئ ، مالِک خُدائ به ستاسو مل نۀ وى ، ځکه چې تاسو د هغۀ د فرمانبردارۍ نه اِنکار کړے دے . “
خو هغوئ زړَور روان وُو چې د غرُونو وطن ته وخېژى ، اګرچې نۀ د مالِک خُدائ د تړون صندُوق اؤ نۀ مُوسىٰ د خېمو نه ورسره تلے وو .
بيا عمالقيان اؤ کنعانيان لاندې راغلل کُوم چې هلته اوسېدل اؤ بنى اِسرائيلو له يې شکست ورکړو اؤ د حرماه پورې ورپسې وُو .
مالِک خُدائ مُوسىٰ ته ووئيل
چې بنى اِسرائيلو ته دا اصُول وښايه چې په هغه وطن کښې پرې عمل کوى کُوم يې چې هغوئ له ورکولو .
يو غوَيے ، ګډه ، يا يو چېلے مالِک خُدائ ته د سوزېدُونکې نذرانې په توګه يا د يوې منختې د پُوره کولو د نذرانې ، يا د رضاکارانه نذرانې يا د ستاسو په مُقررو اخترُونو کښې د يوې نذرانې په توګه پېش کولے شى ، د دې نذرانو بُوئ په مالِک خُدائ باندې ښۀ لګې .
هر څوک چې يو ګډ يا چېلے مالِک خُدائ ته د سوزېدُونکې نذرانې په توګه پېش کوى نو هغه به د دې هر يو ځناور سره يو کيلو اوړۀ راوړى چې د زيتُونو تېل ورسره ګډ وى ، دا به د غلې نذرانې په توګه وى ، يو ليټر به د انګُورو شراب ورسره هم وى .
کله چې يو ګډ پېش کېږى ، نو دوه کيلو اوړۀ چې يو نيم ليټر د زيتُونو تېل ورسره ګډ وى ، دا به د غلې نذرانې په توګه پېش کېږى ،
يو نيم ليټر د انګُورو شراب به ورسره هم وى . د دې نذرانې بُوئ په مالِک خُدائ باندې ښۀ لګې .
کله چې يو غوَيے د سوزېدُونکې نذرانې په توګه يا د يوې منختې پُوره کولو د نذرانې يا د سلامتۍ د نذرانې په توګه مالِک خُدائ ته پېش کېږى ،
د درې کيلو اوړو د غلې يوه نذرانه به پېش کېږى چې دوه ليټره د زيتُونو تېل ورسره ګډ وى ،
دوه ليټره د انګُورو شراب به ورسره هم وى . د دې نذرانې بُوئ په مالِک خُدائ باندې ښۀ لګې .
دا هغه څۀ دى چې د هر يو غوَيى ، ګډ ، ګډُورى ، يا چېلۍ سره به پېش کولے شى .
د ځناورو د شمېر په مُطابق به د دې څيزُونو مِقدار هم زياتولے شى .
د وطن ټول اصلى پېدائشى خلق چې کله يوه په اور تيارېدُونکې نذرانه پېش کوى نو هغوئ به داسې کوى ، د دې بُوئ په مالِک خُدائ باندې ښۀ لګې .
اؤ کۀ ستاسو په مېنځ کښې د بل وطن کس وى ، کۀ هغه د لږ وخت يا د ډېر وخت د پاره اوسېدُونکے وى ، نو هغه به په اور تيارېدُونکې نذرانه پېش کوى ، د دې بُوئ په مالِک خُدائ باندې ښۀ لګې ، نو هغوئ به هم هغه شان اصُول منى .
په راتلُونکى ټولو وختُونو کښې ، تاسو اؤ ستاسو سره اوسېدُونکى د بل وطن خلق به دا اصُول منى . تاسو اؤ هغوئ د مالِک خُدائ په نظر کښې يو شان يئ ،
ستاسو اؤ د هغوئ د پاره به يو شان قانُون اؤ اصُول وى .
مالِک خُدائ مُوسىٰ ته ووئيل
چې بنى اِسرائيلو ته دا اصُول وښايه چې په هغه وطن کښې پرې عمل کوى کُوم چې مالِک خُدائ هغوئ له ورکولو .
کله چې تاسو د هغه وطن د فصل نه خوراک کوئ ، د هغې نه به څۀ برخه مالِک خُدائ ته د خاص برخې په توګه پېش کولے شى .
کله چې تاسو ډوډۍ پخوئ ، نو د نوې غلې د وړومبۍ پېړې ډوډۍ به مالِک خُدائ ته د خاص برخې په توګه پېش کولے شى . دا به هم هغه شان پېش کولے شى چې څنګه تاسو په درمن کښې صفا شوې غله د خاص برخې په توګه پېش کوئ .
په راتلُونکى ټولو وختُونو کښې ، تاسو چې کُومه ډوډۍ پخوئ نو دا نذرانه به مالِک خُدائ له ورکوئ .
خو کۀ څوک په غلطۍ سره په دې اصُولو باندې عمل کولو کښې ناکام شى کُوم چې مالِک خُدائ مُوسىٰ له ورکړى دى ،
اؤ فرض کړئ کۀ راتلُونکى نسلُونه په دې هر څۀ کولو کښې ناکام شى چې مالِک خُدائ يې د مُوسىٰ په ذريعه حُکم کړے دے ،
کۀ يوه داسې غلطى شوې وى چې قوم ته پته نۀ وى لګېدلې ، نو هغوئ به يو غوَيے د سوزېدُونکې نذرانې په توګه پېش کړى ، د دې بُوئ په مالِک خُدائ باندې ښۀ لګې ، دا به د معيارى غلې نذرانې اؤ د څښلو نذرانې سره پېش کېږى . د دې نه علاوه ، هغوئ به يو چېلے د ګُناه نذرانې په توګه هم پېش کوى .
اِمام به د قوم د پاره کفاره ادا کړى اؤ هغوئ به معاف کړے شى ، ځکه چې هغه کار په غلطۍ سره شوے وو اؤ هغوئ خپله د ګُناه نذرانه په اور تيارېدُونکې نذرانې په توګه مالِک خُدائ ته راؤړله .
نو د بنى اِسرائيلو ټول قوم اؤ د هغوئ سره اوسېدُونکى د پردى وطن خلق به معاف کړے شى ، ځکه چې ټول په دې غلطۍ کښې شامِل وُو .
کۀ يو کس په غلطۍ سره ګُناه وکړى ، نو هغه به د يو کال چېلۍ د ګُناه نذرانې په توګه پېش کوى .
اِمام به په قُربان ‌ ګاه باندې د هغه کس د پاره کفاره ادا کړى ، چا چې په غلطۍ سره ګُناه کړې وى اؤ هغه به معاف شى .
دا اصُول د هغه هر چا د پاره يو شان دى چې څوک په غلطۍ سره ګُناه وکړى ، کۀ هغه په حقيقت کښې بنى اِسرائيلے وى يا د هغوئ سره اوسېدُونکے د پردى وطن کس وى .
خو کۀ يو کس د قصده ګُناه وکړى ، کۀ هغه د خپل وطن يا د پردى وطن وى ، نو د ګُناه په وجه هغۀ د مالِک خُدائ بې عِزتى کړې ده اؤ هغه به وژلے شى ،
ځکه چې هغۀ د مالِک خُدائ د وېنا سپکاوے کړے دے اؤ قصداً يې د هغۀ يو حُکم مات کړے دے . نو هغه د خپل مرګ په خپله ذِمه وار دے .
کله چې بنى اِسرائيل لا په صحرا کښې وُو ، نو يو سړے وليدے شو چې د سبت په ورځ يې خشاک راټولولو .
نو هغه مُوسىٰ ، هارُون اؤ ټول قوم ته راوستلے شو ،
اؤ قېد کړے شو ، ځکه چې دا پته نۀ وه چې د هغۀ سره څۀ وکړے شى .
نو مالِک خُدائ مُوسىٰ ته ووئيل ، ” هغه سړے دې خامخا ووژلے شى ، ټول قوم به هغه د خېمو نه بهر سنګسار کړى . “
نو ټول قوم هغه د خېمو نه بهر بوتلو اؤ سنګسار يې کړو ، هم هغه شان چې څنګه مالِک خُدائ حُکم کړے وو .
مالِک خُدائ مُوسىٰ ته ووئيل ،
چې بنى اِسرائيلو ته ووايه : د خپلو جامو په ګوټُونو باندې مزى راځوړند کړئ اؤ په هر يو مزى باندې يې يو د آسمانى رنګ تار ولګوئ . داسې به تاسو په راتلُونکى ټولو وختُونو کښې کوئ .
چې هر کله هم تاسو دا مزى ګورئ نو تاسو ته به زما ټول حُکمونه دريادېږى اؤ عمل به پرې کوئ ، نو تاسو به زما نه نۀ اؤړئ اؤ د خپلو سترګو اؤ زړۀ په خواهِشُونه پسې به نۀ ګرځئ .
هغه مزى به تاسو ته دا دريادوى چې زما ټول حُکمونه منئ اؤ تاسو به په پُوره توګه زما يئ .
زۀ مالِک خُدائ ستاسو خُدائ پاک يم ، ما تاسو د مِصر وطن نه راوويستلئ چې ستاسو خُدائ پاک يم . زۀ مالِک خُدائ يم . “
د اِضهار زوئ قورح ، چې د قُهاتيانو د قبيلې ليوے وو ، هغۀ د مُوسىٰ د مشرۍ خِلاف بغاوت وکړو . د روبين قبيلې نه يې درې سړى رابېل کړل : داتن ، ابيرام ، چې د اِلياب زامن وُو اؤ اُون چې د پلت زوئ وو اؤ ورسره دوه نيم سوه نور بنى اِسرائيل هم وُو ، دا مشهُور مشران چې قوم خوښ کړى وُو .
هغوئ د مُوسىٰ اؤ هارُون په مخکښې رابېل شول اؤ ورته يې ووئيل ، ” تاسو د حد نه تېر شوى يئ ! ټول قوم د مالِک خُدائ مُقدس خلق دى اؤ مالِک خُدائ زمُونږ د ټولو مل دے . نو ، مُوسىٰ ! تۀ ولې د مالِک خُدائ د قوم نه ځان اُوچت ګڼې ؟ “
کله چې مُوسىٰ دا واؤرېدل ، نو هغه د خفګان نه پړمخې پرېوتو .
اؤ قورح اؤ د هغۀ ملګرو ته يې ووئيل ، ” مالِک خُدائ به سبا سحر مُونږ ته وښائى چې څوک د هغۀ دى اؤ څوک مُقدس دى . اؤ هغه به صِرف هغه کس خپل ځان ته نزدې پرېږدى چې کُوم يې خوښ کړے وى .
سبا سحر تۀ اؤ ستا ملګرى د اور وړلو لوښى واخلئ ، بل سکارۀ په کښې واچوئ اؤ په هغې باندې د خوشبويۍ مصالحې واچوئ اؤ قُربان ‌ ګاه ته يې يوسئ . بيا به مُونږ وګورُو چې زمُونږ نه مالِک خُدائ څوک خوښ کړى دى . تاسو ليويان د حد نه تېر شوى يئ ! “
مُوسىٰ قورح ته ووئيل ، ” اے ليويانو ، واورئ !
تاسو دا وړه خبره ګڼئ چې د اِسرائيليانو خُدائ پاک تاسو د نور قوم نه جُدا کړى يئ ، چې تاسو هغۀ ته نزدې شئ ، د مالِک خُدائ په خېمه کښې خِدمت وکړئ اؤ چې د قوم مدد اؤ خِدمت وکړئ ؟
هغۀ تاسو اؤ نورو ليويانو ته دا عِزت درکړے دے اؤ اوس تاسو دا وايئ چې د هغۀ اِمامان هم شئ !
کله چې تاسو د هارُون خِلاف غورېږئ ، دا په حقيقت کښې د مالِک خُدائ خِلاف غورېدل دى اؤ دا ستا اؤ ستا د ډلې سرکشى ده . “
بيا مُوسىٰ داتن اؤ ابيرام راوغوښتل ، خو هغوئ ووئيل ، ” مُونږ نۀ درځُو !
دا څۀ وړه خبره ده چې مُونږ تا د هغه زرخېز اؤ آباد وطن نه د دې د پاره راويستلى يُو چې په دې صحرا کښې مو ووژنې ؟ تۀ په مُونږ باندې رُعب اچول غواړې څۀ ؟
بله دا چې تا هغه وطن ته هم رانۀ وستلُو چې زرخېز اؤ آباد دے اؤ نۀ دې پټى اؤ د انګُورو باغُونه راکړل چې زمُونږ شى . دا خلق ړاندۀ دى څۀ چې نۀ پوهېږى ؟ مُونږ نۀ درځُو ! “
مُوسىٰ ډېر غُصه شو اؤ مالِک خُدائ ته يې ووئيل ، ” د دوئ نذرانې مۀ قبلوه . ما دوئ يو له هم څۀ تکليف نۀ دے ورکړے ، اؤ ما د دوئ نه چرته د چرګى يو بچے هم نۀ دے بوتلے . “
مُوسىٰ قورح ته ووئيل ، ” سبا به تۀ اؤ ستا دوه نيم سوه ملګرى خامخا د مالِک خُدائ د حضُور خېمې ته راشئ ، اؤ هارُون دې هم راشى .
د ستاسو هر يو کس به خپل د اور لوښے واخلى ، د خوشبويۍ مصالحه به په کښې واچوى اؤ بيا به يې په قُربان ‌ ګاه باندې پېش کړى . “
نو هر يو کس خپل د اور لوښے واخستلو ، ژوندى سکارۀ اؤ د خوشبويۍ مصالحه يې په کښې واچوله اؤ د مُوسىٰ اؤ هارُون سره د خېمې د دروازې په خُله کښې ودرېدل .
بيا قورح ټول قوم راغونډ کړو اؤ هغوئ د خېمې د دروازې په خُله کښې مُوسىٰ اؤ هارُون ته مخامخ ودرېدل . ناڅاپه د مالِک خُدائ د حضُور سپين جلال ټول قوم ته راڅرګند شو ،
اؤ مالِک خُدائ مُوسىٰ اؤ هارُون ته ووئيل ،
” تاسو د دې خلقو نه لرې شئ ، چې سمدستى يې تباه کړم . “
خو مُوسىٰ اؤ هارُون پړمخې پرېوتل اؤ وې وئيل ، ” خُدايه پاکه ! ټولو خلقو له ژوند تۀ ورکوې . کله چې يو کس ګُناه وکړى ، نو تۀ ټولو ته په قهر کېږې څۀ ؟ “
مالِک خُدائ مُوسىٰ ته ووئيل ،
” خلقو ته ووايه چې د قورح ، داتن اؤ ابيرام د خېمو نه لاړ شى . “
بيا مُوسىٰ داتن اؤ ابيرام له روان شو اؤ د اِسرائيليانو مشران هم ورسره شول .
هغۀ خلقو ته ووئيل ، ” د دې خرابو سړو د خېمو نه لرې اوسئ اؤ چې د هغوئ يو څيز له هم لاس ورنۀ وړئ . ګنى ، د هغوئ د ټولو ګُناهونو په وجه به تباه شئ . “
نو هغوئ د قورح ، داتن اؤ د ابيرام د خېمو نه لاړل . داتن اؤ ابيرام بهر راوتلى وُو اؤ د خپلو خېمو د دروازو په خُلو کښې ، د خپلو ښځو سره ، د خپلو بچو اؤ د خپلو وړو ماشُومانو سره ولاړ وُو .
مُوسىٰ خلقو ته ووئيل ، ” نو داسې به تاسو ته پته ولګې چې مالِک خُدائ زۀ د دې د پاره رالېږلے يم چې دا ټول کارُونه وکړم اؤ چې ما څۀ هم کړى دى نو هغه مې د ځان نه نۀ دى کړى .
کۀ دا سړى د خُدائ پاک د سزا نه بغېر په خپل مرګ مړۀ شى ، نو بيا به مالِک خُدائ زۀ هم نۀ يم رالېږلے .
خو کۀ مالِک خُدائ يو لوئ عجيبه کار وکړى اؤ زمکه وشلېږى اؤ هغوئ تېر کړى ، چې هغوئ قبر ته ژوندى لاړ شى ، نو تاسو ته به پته ولګې چې دې سړو د مالِک خُدائ سپکاوے کړے دے . “
هغۀ چې څنګه خبرې ختمې کړې ، نو د داتن اؤ ابيرام لاندې زمکه وشلېدله ،
هغوئ يې تېر کړل ، د هغوئ کورنۍ ، سره د قورح د ټولو ملګرو اؤ چې هغوئ څۀ لرل هغه يې هم تېر کړل .
نو هغوئ قبر ته ژوندى لاندې لاړل ، سره د هغه هر څۀ چې هغوئ لرل . زمکه په هغوئ باندې رابنده شوه اؤ هغوئ فنا شول .
هلته چې څومره اِسرائيليان وُو هغوئ چې کله د هغوئ ژړا واؤرېدله نو هغوئ وتښتېدل . هغوئ چغې وهلې ، ” تښتئ ! زمکه به مُونږ هم تېر کړى . “
بيا مالِک خُدائ يو اور راولېږلو اؤ هغه دوه نيم سوه سړى يې وسوزول کُومو چې خوشبوئى پېش کړې وه .
بيا مالِک خُدائ مُوسىٰ ته ووئيل ،
” د هارُون اِمام زوئ اِلعازر ته ووايه چې کُوم سړى سوزېدلى دى چې د هغوئ د اور لوښى لرې کړى اؤ هغه سکارۀ دې د اور لوښو نه لږ لرې وولى ، ځکه چې د اور لوښى مُقدس دى .
کله چې دا لُوښى د مالِک خُدائ په قُربان ‌ ګاه باندې پېش کېدل نو مُقدس شول . نو د دې سړو د اور لوښى واخله کُوم چې د خپلې ګُناه په وجه مړۀ شوى دى ، وې ټکوه چې نرى نرى پترى شان ترې نه جوړ کړه اؤ د قُربان ‌ ګاه پټولو د پاره سر ترې نه جوړ کړه . دا به د بنى اِسرائيلو د پاره د خبردارۍ يوه نښه وى . “
نو اِلعازر اِمام د اور لوښى واخستل اؤ د ټکولو د پاره يې ورکړل ، د قُربان ‌ ګاه د پټولو د سر د پاره نرى نرى پترى ترې نه جوړ کړے شول .
دا د بنى اِسرائيلو د پاره يو خبردارے وو چې څوک د هارُون اولاد نۀ وى نو بل غېر سړے به قُربان ‌ ګاه ته نزدې نۀ راځى د دې د پاره چې مالِک خُدائ ته خوشبوئى وسوزوى . ګنى هغه به د قورح اؤ د هغۀ د سړو په شان تباه شى . دا هر څۀ هم هغه شان وشول چې څنګه مالِک خُدائ اِلعازر له د مُوسىٰ په ذريعه حُکم ورکړے وو .
خو په ورپسې ورځ ټول قوم مُوسىٰ اؤ هارُون ته وغورېدو اؤ وې وئيل ، ” تاسو د مالِک خُدائ خلق وژلى دى . “
د هغې نه پس کله چې هغوئ ټول د مُوسىٰ اؤ هارُون خِلاف راغونډ شوى وُو ، چې هغوئ د خېمې طرف ته وکتل نو وې ليدل چې وريځې خېمه پټه کړې وه اؤ د مالِک خُدائ د حضُور سپين جلال راڅرګند شوے وو .
مُوسىٰ اؤ هارُون لاړل اؤ د خېمې په مخکښې ودرېدل ،
اؤ مالِک خُدائ مُوسىٰ ته ووئيل ،
” د دې خلقو نه لرې شه اؤ زۀ سمدستى هغوئ تباه کوم ! “ خو مُوسىٰ اؤ هارُون پړمخې پرېوتل ،
اؤ مُوسىٰ هارُون ته ووئيل ، ” خپل د اور لوښے واخله ، د قُربان ‌ ګاه نه په کښې ژوندى سکارۀ واچوه اؤ په سکارو باندې لږه خوشبوئى واچوه . بيا خلقو له په منډه لاړ شه اؤ د هغوئ د پاره کفاره ادا کړه . شا به زر شه ! مالِک خُدائ په قهر دے اؤ تباهى د مخکښې نه شروع شوې ده . “
هارُون ته چې څنګه وئيلے شوى وُو هم هغه شان يې وکړل ، خپل د اور لوښے يې واخستلو اؤ د راغونډو خلقو مېنځ ته يې ورمنډه کړه . کله چې هغۀ وليدل چې تباهى شروع وه ، نو هغۀ خوشبوئى په سکارو واچوله اؤ د خلقو د پاره يې کفاره ادا کړه .
هغه د مړو اؤ ژوندو په مېنځ کښې ودرېدلو اؤ تباهى بس شوه .
کُوم خلق چې مړۀ شول هغوئ په شمېر کښې څوارلس زره اؤ اووۀ سوه کسان وُو ، دا د هغې نه علاوه وُو کُوم چې د قورح په سرکشۍ کښې مړۀ شوى وُو ،
کله چې تباهى بس شوه ، نو هارُون د خېمې د دروازې په خُله کښې مُوسىٰ ته راواپس شو .
مالِک خُدائ مُوسىٰ ته ووئيل چې ،
” بنى اِسرائيلو ته ووايه چې تا له دولس امساګانې درکړى چې د هرې قبيلې د مشر نه يوه يوه وى . د هر سړى نُوم د هغۀ په امسا باندې وليکه
اؤ په يوه امسا باندې د هارُون نُوم وليکه چې کُومه د ليوى قبيلې د پاره وى ، چې د هرې ليوى قبيلې د مشر د پاره يوه يوه امسا وى .
دا امساګانې زما د حضُور خېمې ته يوسه اؤ د تړون صندُوق په مخکښې يې کېږده ، چرته چې زۀ ستا سره مِلاوېږم .
بيا چې ما کُوم سړے خوښ کړے وى نو د هغۀ امسا به زرغُونه شى اؤ زۀ به د بنى اِسرائيلو ، ستا خِلاف دا هر وخت غورېدل بند کړم . “
نو مُوسىٰ بنى اِسرائيلو ته ووئيل چې داسې وکړئ اؤ د هغوئ هر يو مشر هغۀ له يوه امسا ورکړه ، چې د هرې قبيلې د پاره يوه يوه وه ، دا ټولې دولس وې اؤ په دې دولسو امساګانو کښې يوه امسا د هارُون وه .
بيا مُوسىٰ هغه ټولې امساګانې په خېمه کښې د مالِک خُدائ د تړون صندُوق په مخکښې کېښودې .
په ورپسې ورځ ، کله چې مُوسىٰ خېمې ته دننه لاړو ، نو هغۀ د هارُون امسا وليده چې د ليوى د پاره وه ، هغه زرغُونه شوې وه ، دې غوټۍ اؤ ګلُونه کړى وُو اؤ پاخۀ بادام يې نيولى وُو .
مُوسىٰ ټولې امساګانې يوړې اؤ بنى اِسرائيلو ته يې وښودلې ، هغوئ ورته وکتل اؤ هر يو مشر خپله امسا واپس واخستله .
مالِک خُدائ مُوسىٰ ته ووئيل ، ” د هارُون امسا واپس د تړون صندُوق په مخکښې کېږده . باغيانو بنى اِسرائيلو ته به دا د نښې په توګه کېښودلے شى ، کۀ د هغوئ غورېدل بند نۀ شى نو هغوئ به مړۀ شى . “
مُوسىٰ هم هغه شان وکړل چې څنګه مالِک خُدائ حُکم کړے وو .
بنى اِسرائيلو مُوسىٰ ته ووئيل ، ” مُونږ برباد يُو ، تباه يُو !
چې څوک هم د مالِک خُدائ خېمې ته نزدې ورشى ، نو هغه به مړ شى ، نو مُونږ خو ټول مرګِ حال يُو ! “
مالِک خُدائ هارُون ته ووئيل ، ” تۀ ، ستا زامنو اؤ ليويانو ته به خامخا د خپلو هغه بدو سزا مِلاؤ شى چې د هغه جُرم تعلُق زما د حضُور خېمې د خِدمت سره وى ، خو د اِمامت په خِدمت کښې د څۀ ګُناه سزا به صِرف تا اؤ ستا زامنو ته ملاوېږى .
د ليوى قبيلې خپل خپلوان هم د ځان سره راوله ، چې ستا سره په کار کښې مدد وکړى ، په هغه وخت کښې چې تۀ اؤ ستا زامن په خېمه کښې خِدمت کوى .
هغوئ به ستا اؤ د خېمې د پاره خپلې ذِمه وارۍ پُوره کوى ، خو هغوئ به په مُقدس ځائ کښې د مُقدس سامان سره يا د قُربان ‌ ګاه سره کار نۀ لرى . کۀ هغوئ داسې وکړل ، نو تۀ اؤ هغوئ به ووژلے شئ .
هغوئ به تا سره کار کوى اؤ په خېمه کښې به د خِدمت خپلې ټولې ذِمه وارۍ پُوره کوى ، خو چې چا ته اِجازت نۀ وى نو هغه کس به تا سره خِدمت نۀ شى کولے .
يواځې تۀ اؤ ستا زامن به د مُقدس ځائ اؤ د قُربان ‌ ګاه ذِمه وارۍ پُوره کوئ ، نو داسې به زۀ بيا بنى اِسرائيلو ته نۀ په قهر کېږم .
زۀ هغه څوک يم چا چې ستا خپلوان ليويان ستا د پاره د يوې تُحفې په توګه د بنى اِسرائيلو نه خوښ کړى دى . هغوئ ما ته وقف دى ، چې هغوئ په خېمه کښې خپلې ذِمه وارۍ تر سره کړى .
خو يواځې تۀ اؤ ستا زامن به د اِمامت هغه ذِمه وارۍ پُوره کوئ کُومې چې د قُربان ‌ ګاه اؤ د زيات مُقدس ځائ سره تعلُق لرى . دا ستاسو ذِمه وارۍ دى ، ځکه چې ما تاسو له د اِمامت تُحفه درکړې ده . هر څوک چې حقدار نۀ وى اؤ نزدې راشى نو هغه به ووژلے شى . “
مالِک خُدائ هارُون ته ووئيل ، ” ګوره ! زۀ تا له زما ټولې خاص برخې درکوم چې د نذرانو په توګه دې نۀ شى سوزولے . دا زۀ تا اؤ ستا اولاد له درکوم چې د همېشه د پاره ستاسو په حواله وى .
ډېرې مُقدسې نذرانې کُومې چې په قُربان ‌ ګاه نۀ سوزولے کېږى ، هغه ستاسو دى : د غلې نذرانې ، د ګُناه نذرانې ، د تاوان نذرانې . هر هغه څيز چې ما ته د مُقدسې نذرانې په توګه پېش کېږى هغه ستا اؤ ستا د زامنو دے .
تاسو به خامخا دا څيزُونه په يو مُقدس ځائ کښې خورئ اؤ صِرف نران دا خوړلے شى ، دا مُقدس وګڼئ .
د دې نه علاوه ، بنى اِسرائيل چې نورې خاص برخې ما ته پېش کوى هغه به ستاسو وى . زۀ دا د راتلُونکى ټولو وختُونو د پاره تا ، ستا زامنو اؤ ستا لُوڼو له ورکوم . ستا د کورنۍ هر يو کس چې پاک وى نو هغه دا خوړلے شى .
زۀ د وړومبى پېداوار بِهترينه حِصه تاسو له درکوم کُومه چې بنى اِسرائيل ما ته هر کال پېش کوى : لکه د زيتُونو تېل ، د انګُورو شراب اؤ غله دانه .
دا هر څۀ ستاسو دى . د ستاسو د کورنۍ هر يو کس چې پاک وى نو هغه يې خوړلے شى .
په اِسرائيليانو کښې چې هر څيز ما ته بغېر د څۀ شرط نه وقف شوے وى نو هغه به ستاسو وى .
هر يو وړومبے پېدا شوے ماشُوم يا ځناور چې بنى اِسرائيل يې ما ته پېش کوى هغه به ستاسو وى . خو تاسو به خامخا هر وړومبے پېدا شوے ماشُوم واپس اخلئ اؤ هر وړومبے پېدا شوے ځناور به هم واپس اخلئ کُوم چې ناپاک وى .
چې ماشُومان د يوې مياشتې شى نو هغوئ به په مُقرر شوى قيمت يعنې په پينځو د سپينو زرو سيکو باندې واپس اخستلے شى ، دا به د منلے شوى معيار په مُطابق وى .
خو د غواګانو ، ګډو اؤ چېلو وړومبے پېدا شوے بچے به واپس نۀ شى اخستلے ، دا په پُوره توګه زما وى اؤ دا به قُربانيږى . وينه يې په قُربان ‌ ګاه باندې وشيندئ اؤ وازګه يې په اور تيارېدُونکې نذرانې په توګه وسوزوئ ، د دې بُوئ په ما باندې ښۀ لګې .
د دې غوښه ستاسو ده ، لکه د دې سينه اؤ د خاص نذرانې وروستنۍ خپه .
کُومې خاص برخې چې بنى اِسرائيل ما ته پېش کوى هغه زۀ په راتلُونکى ټولو وختُونو کښې تا ، ستا زامنو اؤ ستا لُوڼو له ورکوم ، دا يو نۀ ماتېدُونکے تړون دے چې ما تا اؤ ستا اولاد سره وکړو . “
مالِک خُدائ هارُون ته ووئيل ، ” تا ته به هيڅ جائيداد نۀ ملاوېږى چې ستا ميراث شى اؤ د بنى اِسرائيلو وطن هيڅ حِصه به تا ته نۀ حواله کېږى . زۀ مالِک خُدائ ، ستا د پاره کافى يم . “
مالِک خُدائ ووئيل ، ” ما ليويانو له هره لسمه حِصه ورکړې ده کُومه چې اِسرائيليان ما ته پېش کوى . دا د هغوئ د پاره زما د حضُور د خېمې د خِدمت کولو مزدُورى ده .
نور به بنى اِسرائيل خېمې ته نۀ نزدې کېږى ګنى هغوئ به ځان له په خپله د مرګ سزا ورکوى .
صِرف ليويان به د خېمې خيال ساتى اؤ د دې پُوره ذِمه وارى به تر سره کوى . دا قانُون به د همېشه د پاره ستاسو د اولاد د پاره هم وى . د اِسرائيليانو په وطن کښې به ليويانو ته هيڅ زمکه نۀ ملاوېږى چې خپله يې شى ،
ځکه چې ما هغوئ له لسمه حِصه ورکړې ده کُومه چې بنى اِسرائيل ما ته د خاص برخې په توګه پېش کوى . نو دا ځکه ما هغوئ ته ووئيل چې د اِسرائيليانو په وطن کښې به د هغوئ جائيداد نۀ وى . “
مالِک خُدائ مُوسىٰ ته ووئيل ،
چې ليويانو ته ووايه : ” کله چې تاسو د بنى اِسرائيلو نه لسمه حِصه اخلئ کُومه چې مالِک خُدائ تاسو له درکوى ، نو تاسو به د دې لسمه حِصه مالِک خُدائ ته د خاص برخې په توګه پېش کوئ .
دا خاص برخه به د هغې نذرانې برابره ګڼلے شى کُومه نذرانه چې زميدار د نوى فصل اؤ د نوى انګُورو شرابو نه پېش کوى .
نو تاسو به مالِک خُدائ ته يوه خاص برخه هم پېش کوئ کُومه چې تاسو د بنى اِسرائيلو د لسمې حِصې نه اخلئ . دا برخه به تاسو د مالِک خُدائ د پاره هارُون اِمام له ورکوئ .
چې څۀ تاسو ته ملاوېږى نو د هغې د ټولو نه ښه حِصه مالِک خُدائ له ورکوئ .
دا اصُول ليويانو ته وښايه چې کله تاسو ډېره ښۀ حِصه ورکړئ ، نو د هغې نه پاتې شوې د ځان د پاره کېښودے شئ ، هم هغه شان لکه څنګه چې يو زميدار د نذرانې ورکولو نه پس باقى پاتې شوے پېداوار د ځان سره ساتلے شى .
تاسو اؤ ستاسو کورنۍ هغه پاتې شوې برخه په هر ځائ کښې خوړلے شئ ، ځکه چې دا ستاسو د مُقدسې خېمې د خِدمت مزدُورى ده .
کۀ چرې تاسو د دې ښۀ حِصه مالِک خُدائ ته پيش کړى وى اؤ بيا تاسو دا خورئ نو تاسو ته به سزا نۀ ملاوېږى . هغه تحفى او قربانيانى چې قوم يې راوړى لازمى ده چې مُقدسې پاتې شى خو کۀ د دې د پيش کولو نه مخکښې تاسو دې نه کومه برخه وخوړه نو وبه وژلے شئ . “
مالِک خُدائ مُوسىٰ اؤ هارُون ته ووئيل ،
” بنى اِسرائيلو ته دا اصُول وښايئ ، چې هغوئ تاسو له يوه سره غوا راولى چې لنګتون يې نۀ وى کړے او هيڅ عېب په کښې نۀ وى اؤ يوې ورباندې هيڅ کله هم نۀ وى شوې ،
اؤ هغوئ به هغه بيا اِلعازر اِمام له ورکړى . هغه به د خېمو نه بهر بوتلے شى اؤ د هغۀ په مخکښې به حلاله کړے شى .
اِلعازر به بيا د هغې څۀ وينه واخلى اؤ د خپلې ګوتې سره به اووۀ ځلې وينه خېمې ته مخامخ وشيندى .
ټوله غوا ، سره د څرمنې ، غوښې ، وينې اؤ کولمو ، به د اِمام په مخکښې وسوزولے شى .
بيا به هغه د دِيار لرګے ، څۀ وېلنى اؤ يو سُور تار راوړى اؤ دا به په اور کښې واچوى چرته چې غوا سوزېږى .
د هغې نه پس ، هغه به خپلې جامې ووينځى اؤ غُسل به وکړى ، نو بيا هغه خېمو ته دننه راتلے شى ، خو تر ماښامه پورې به ناپاک وى .
چا چې غوا سوزولې وى نو هغه به خامخا خپلې جامې ووينځى اؤ غُسل به وکړى ، خو هغه به هم تر ماښامه پورې ناپاک وى .
بيا هغه سړے کُوم چې پاک وى هغه به د غوا ايرې راغونډې کړى اؤ د خېمو نه بهر په يو پاک ځائ کښې به يې کېږدى ، هلته به دا ايرې د بنى اِسرائيلو د قوم د پاره ساتلے شى چې د ناپاکۍ د لرې کولو اوبو تيارولو د پاره به اِستعمالېږى . دا رسم به د ګُناه د لرې کولو د پاره ادا کېږى .
چا چې ايرې راټولې کړې وى هغه به خامخا خپلې جامې وينځى اؤ تر ماښامه پورې به ناپاک وى . دا اصُول د راتلُونکى ټولو وختُونو د پاره دى ، دا به د بنى اِسرائيلو اؤ د پردى وطن د خلقو د پاره وى چې د هغوئ سره اوسېږى .
هر څوک چې د مړى سره ولګې نو هغه به اووۀ ورځې ناپاک وى .
هغه به خامخا په دريمه ورځ اؤ په اوومه ورځ خپل ځان د پاکوالى په اوبو باندې پاک کړى ، نو هغه به پاک شى . خو کۀ هغه په دريمه ورځ اؤ په اوومه ورځ باندې خپل ځان پاک نۀ کړى ، نو هغه به پاک نۀ وى .
هر څوک چې د مړى سره ولګې اؤ خپل ځان پاک نۀ کړى نو هغه به ناپاک وى ، ځکه چې په هغۀ باندې د پاکوالى اوبۀ نۀ دى شيندلے شوې . هغه د مالِک خُدائ د خېمې سپکاوے کوى اؤ هغه به نور د خُدائ پاک د خلقو نه نۀ شى ګڼلے .
کۀ يو سړے په خېمه کښې مړ شى ، هر څوک چې د هغۀ د مرګ په وخت په خېمه کښې وى يا ورننوځى نو هغه به اووۀ ورځې ناپاک وى .
په خېمه کښې هر لوښے چې سر ورباندې نۀ وى هغه به هم ناپاک وى .
کۀ څوک داسې کس له ګوتې وروړى چې قتل شوے وى يا د کور نه بهر په خپل مرګ مړ وى يا کۀ څوک د بنيادم هډُوکى يا قبر له ګوتې وروړى ، نو هغه به اووۀ ورځې ناپاک وى .
کُومه غوا چې د ګُناه د لرې کولو د پاره سوزولے شوې وه د هغې نه لږې ايرې به د ناپاکۍ لرې کولو د پاره واخستلے شى اؤ په يو لوښى کښې به واچولے شى اؤ روانې اوبۀ په کښې واچوئ .
يو پاک سړے به وېلنے واخلى ، په اوبو کښې به يې ډُوب کړى اؤ اوبۀ به په خېمه ، د هغې په ټول سامان اؤ په هغه خلقو وشيندى چې کُوم هلته وى اؤ په هغه سړى باندې به اوبۀ وشيندى کُوم چې د بنيادم هډُوکى ، مړى ، يا قبر له ګوتې وروړې وى .
پاک سړے به په ناپاک سړى باندې په دريمه اؤ په اوومه ورځ باندې اوبۀ وشيندى . اؤ په اوومه ورځ به هغه ناپاک سړے پاک کړى ، د نمرپرېواتو په وخت د خپلو جامو وينځلو اؤ په ځان اوبۀ اچولو نه پس به پاک شى .
هر څوک چې ناپاک شوے وى اؤ خپل ځان پاک نۀ کړى نو هغه به ناپاک پاتې شى ، ځکه چې په هغۀ باندې د پاکوالى اوبۀ نۀ دى شيندلے شوې . هغه د مالِک خُدائ د خېمې سپکاوے کوى اؤ نور به د خُدائ پاک د خلقو نه نۀ شى ګڼلے .
تاسو به دا اصُول په راتلُونکى ټولو وختُونو کښې منئ . کُوم کس چې د پاکوالى اوبۀ شيندى نو هغه به هم خامخا خپلې جامې وينځى ، هر څوک چې دې اوبو له ګوتې وروړى نو هغه به تر ماښامه پورې ناپاک وى .
يو ناپاک کس چې څۀ څيز له هم ګوتې وروړى نو هغه به ناپاک وى اؤ نور هر څوک چې هغه څيز له ګوتې وروړى نو هغه به هم تر ماښامه پورې ناپاک وى . “
په وړومبۍ مياشت کښې د بنى اِسرائيلو ټول قوم د صين صحرا ته راغلو اؤ په قادِس کښې يې خېمې ولګولې . مريم هلته مړه شوه اؤ دفن شوه .
چرته چې هغوئ خېمې لګولې وې هلته اوبۀ نۀ وې ، نو خلق په مُوسىٰ اؤ هارُون باندې راغونډ شول
اؤ هغوئ وغورېدل چې : ” دا به ښۀ وے چې مُونږ د خپلو بنى اِسرائيلو سره د مالِک خُدائ د خېمې په مخکښې مړۀ شوى وے .
تاسو مُونږ دې صحرا ته د دې د پاره راوستلى يُو چې دلته د خپلو څاروو سره مړۀ شُو ؟
تاسو مُونږ ولې د مِصر نه راوويستلُو اؤ دې خراب ځائ ته مو راوستلو چې دلته هيڅ هم نۀ کېږى . نۀ غله دانه ، نۀ اينځر ، نۀ انګُور اؤ نۀ انار شته . د څښلو اوبۀ هم نشته ! “
مُوسىٰ اؤ هارُون د خلقو نه لرې لاړل اؤ د خېمې د دروازې په خُله کښې ودرېدل . هغوئ پړمخې د عِبادت د پاره پرېوتل اؤ د مالِک خُدائ د حضُور سپين جلال هغوئ ته راڅرګند شو .
مالِک خُدائ مُوسىٰ ته ووئيل ،
” هغه امسا واخله چې کُومه د تړون صندُوق مخې ته ده اؤ بيا تۀ اؤ هارُون ټول قوم راغونډ کړئ . هلته د هغوئ ټولو په مخکښې هغه ګټ ته ووايه اؤ د هغې نه به اوبۀ راووځى . نو داسې تۀ به د خلقو د پاره د ګټ نه اوبۀ راوباسې اؤ هغوئ اؤ د هغوئ ځناور به يې وڅښى . “
مُوسىٰ لاړو اؤ امسا يې راواخستله ، چې څنګه مالِک خُدائ حُکم کړے وو .
مُوسىٰ اؤ هارُون د ګټ په مخکښې ټول قوم راغونډ کړو اؤ مُوسىٰ ووئيل ، ” اے باغيانو واورئ ! آيا مُونږ ستاسو د پاره د دې ګټ نه اوبۀ راوباسُو څۀ ؟ “
بيا مُوسىٰ امسا پورته کړه اؤ دوه ځله يې هغه ګټ پرې ووهلو اؤ ډېرې زياتې اوبۀ ترې نه راووتلې اؤ ټولو خلقو اؤ ځناورو وڅښلې .
خو مالِک خُدائ مُوسىٰ اؤ هارُون ته ووئيل ، ” تاسو په ما ايمان ونۀ لرلو چې زما مُقدس طاقت مو د بنى اِسرائيلو په مخکښې څرګند کړے وے ، نو اوس تاسو به هغوئ هغه وطن ته بونۀ ځئ چې ما يې د ورکولو وعده کړې ده . “
د دې ځائ نُوم د مريبه اوبۀ شو ، ځکه چې بنى اِسرائيلو د مالِک خُدائ خِلاف شکايت وکړو اؤ هغۀ ورته هلته وښودل چې هغه مُقدس دے .
مُوسىٰ د قادِس نه ادومى بادشاه له پېغام وړُونکى ولېږل . هغوئ ورته ووئيل ، ” دا پېغام ستاسو د خپلوانو ، د اِسرائيليانو د طرف نه دے . تاسو ته پته ده چې په مُونږ کُوم تکليفُونه تېر شوى دى ،
چې زمُونږ پلار ‌ نيکۀ څنګه مِصر ته لاړل ، هلته مُونږ ډېر وخت اوسېدلو . مِصريانو زمُونږ د پلار ‌ نيکۀ اؤ زمُونږ سره بد سلُوک کولو ،
اؤ مُونږ مالِک خُدائ ته فرياد وکړو . اؤ هغۀ زمُونږ فرياد واؤرېدو اؤ يوه فرِښته يې راولېږله ، چې د مِصر نه يې راوويستلُو . اوس مُونږ ستاسو د علاقې سره نزدې په يو ښار قادِس کښې يُو .
تاسو مِهربانى وکړئ اؤ مُونږ پرېږدئ چې ستاسو د وطن نه تېر شُو . مُونږ اؤ زمُونږ څاروى به د لارې نه يو خوا بل خوا نۀ اؤړُو ، نۀ به ستاسو پټو يا د انګُورو باغُونو ته ورننوځُو اؤ نۀ به ستاسو د کُوهو نه اوبۀ څښُو . مُونږ به په هغه لويه لاره روان يُو اؤ ستاسو علاقې نه به ووځُو . “
خو ادوميانو ورته ووئيل ، ” تاسو د دې ځائ نه نۀ شئ تيريدلے ! کۀ تاسو داسې وکړل ، مُونږ به راووځُو اؤ په تاسو به حمله وکړُو . “
بنى اِسرائيلو ووئيل ، ” مُونږ په لويه لاره روان يُو اؤ کۀ مُونږ اؤ زمُونږ څاروو ستاسو اوبۀ وڅښلې ، نو مُونږ به د هغې پېسې درکړُو . مُونږ صِرف ستاسو په وطن کښې تېرېدل غواړُو نور هيڅ هم نه . “
خو ادوميانو بيا ووئيل ، ” تاسو مۀ تېرېږئ ! “ اؤ هغوئ د يو طاقتور لښکر سره په بنى اِسرائيلو باندې حملې د پاره راغلل .
ځکه چې ادوميانو بنى اِسرائيل په خپله علاقه کښې تېرېدو ته نۀ پرېښودل ، نو اِسرائيليان په بله لار لاړل .
د بنى اِسرائيلو ټول قوم د قادِس نه لاړل اؤ د حُور غرۀ ته ورسېدل ،
چې د ادوم په سرحد باندې دے . هلته مالِک خُدائ مُوسىٰ اؤ هارُون ته ووئيل ،
” هارُون به هغه وطن ته ورننه نۀ وځى د کُوم چې ما بنى اِسرائيلو له د ورکولو وعده کړې ده ، هغه به مړ شى ، ځکه چې په مريبه کښې تاسو زما د حُکم نه بغاوت کړے وو .
هارُون اؤ د هغۀ زوئ اِلعازر بره د حُور غرۀ ته بوځه ،
اؤ هلته د هارُون نه د اِمامانو لِباس وباسه اؤ اِلعازر ته يې ورواچوه . هارُون به هلته مړ شى . “
مُوسىٰ هم هغه شان وکړل چې څنګه مالِک خُدائ حُکم ورکړے وو . هغوئ د ټول قوم په مخکښې د حُور غرۀ ته وختل ،
اؤ مُوسىٰ د هارُون نه د اِمامانو لِباس وويستلو اؤ اِلعازر ته يې ورواغوستلو . هارُون هلته د غرۀ په سر باندې مړ شو اؤ مُوسىٰ اؤ اِلعازر د غرۀ نه راکُوز شول .
د اِسرائيليانو ټول قوم ته پته ولګېده چې هارُون مړ دے اؤ دېرش ورځې هغوئ د هغۀ په غم غمژن وُو .
کله چې د کنعان په جنُوبى حِصه کښې د عراد بادشاه واؤرېدل چې اِسرائيليان د اتهارِم په لاره راروان دى ، نو هغۀ ورباندې حمله وکړه اؤ څۀ يې ترې نه ونيول .
بيا اِسرائيليانو د مالِک خُدائ سره دا وعده وکړه : ” کۀ تۀ مُونږ په دې خلقو بريالى کړې ، نو مُونږ به د هغوئ ښارونه پُوره تباه کړُو اؤ تا ته به وقف شى . “
مالِک خُدائ د هغوئ آواز واؤرېدو اؤ په کنعانيانو يې بريالى کړل . نو اِسرائيليانو هغوئ اؤ د هغوئ ښارونه تباه کړل اؤ په هغه ځائ يې حُرمه نُوم کېښودو .
اِسرائيليان د حُور غرۀ نه د سُور درياب په لار روان شول چې د ادوم نه ګېر ‌ چاپېره مزل وکړى . خو په لاره کښې خلق ډېر بې ‌ صبره شول
اؤ د خُدائ پاک اؤ مُوسىٰ خِلاف يې خبرې شروع کړې . هغوئ ووئيل ، ” تاسو مُونږ ولې د مِصر نه راوويستلُو د دې پاره څۀ چې په دې صحرا کښې مړۀ شُو ، چرته چې نۀ ډوډۍ شته اؤ نۀ اوبۀ شته ؟ نور مُونږ دا بې ‌ کاره خوراک نۀ شُو برداشت کولے ! “
بيا مالِک خُدائ په خلقو باندې زهريله ماران راولېږل اؤ ډېر اِسرائيليان يې وچيچل اؤ اِسرائيليان مړۀ شول .
خلق مُوسىٰ له راغلل اؤ ورته يې ووئيل ، ” مُونږ دا ګُناه کړې ده چې د مالِک خُدائ اؤ ستا خِلاف مو خبرې کړې دى . نو مالِک خُدائ ته سوال وکړه چې دا ماران لرې کړى . “ نو مُوسىٰ د خلقو د پاره دُعا وکړه .
مالِک خُدائ مُوسىٰ ته ووئيل چې د يو زهريله مار نمُونه جوړ کړه اؤ په يوه ډاګه باندې يې ولګوه ، نو هر څوک چې چيچلے شوے وى اؤ هغې ته وګورى نو روغ به شى .
نو مُوسىٰ د پيتلو نه مار جوړ کړو اؤ په يوه ډاګه باندې يې ولګولو . هر څوک به چې چيچلے شوے وو اؤ هغۀ به د پيتلو مار ته وکتل نو ژوندے به پاتې شو .
بنى اِسرائيل وړاندې لاړل اؤ په اوبوت کښې يې خېمې ولګولې .
چې د هغه ځائ نه لاړل نو د موآبيانو د علاقې نَمرخاتۀ طرف ته د عى عباريم په صحرا کښې يې خېمې ولګولې .
بيا هغوئ د زرد په وادۍ کښې خېمې ولګولې .
هغوئ د هغه ځائ نه بيا لاړل اؤ د ارنون د سيند نه پورىې غاړه يې خېمې ولګولې په هغه صحرا کښې چې د اموريانو د علاقې پورې خوره وه . ارنون د موآبيانو اؤ اموريانو په مېنځ کښې د حد پُوله وه .
نو دا ځکه د مالِک خُدائ د جنګُونو په کِتاب کښې ليکلى دى ” د سوفه په علاقه کښې د واهيب ښار اؤ هغه واديانې ، د ارنون سيند ،
د واديانو ژور ځايُونه چې د عار ښار پورې خورې دى اؤ چې د موآب د حد پُولې ته رسېږى . “
د هغې ځائ نه هغوئ هغه کوهى له لاړل چې د بير په نامه ياديږى ، دا هغه کُوهے دے چې مالِک خُدائ مُوسىٰ ته ووئيل ، ” خلق راغونډ کړه اؤ زۀ به هغوئ له اوبۀ ورکړم . “
په هغه وخت اِسرائيليانو دا سندره ووئيله : ” کُوهو ! خپلې اوبۀ راوباسئ ، مُونږ ورته يوه سندره وايُو .
کُوهے شهزادګانو کنستلے دے اؤ د خلقو د مشرانو سره د بادشاهۍ د امسا سره اؤ د هغوئ د امساګانو سره . “ هغوئ د صحرا نه متنه ته لاړل ،
اؤ د هغې ځائ نه نحلى ‌ اېل ته اؤ د نحلى ‌ اېل نه بامات ته لاړل ،
اؤ د بامات نه د موآبيانو په علاقه کښې وادۍ ته لاړل ، د پِسګه د غرۀ د سر نه لاندې ، چې مخ يې صحرا ته دے .
بيا اِسرائيليانو د اموريانو بادشاه سيحون ته پېغام وړُونکى ولېږل چې ورته ووائى :
” مُونږ پرېږده چې ستا په وطن کښې تېر شُو . اؤ مُونږ اؤ زمُونږ څاروى به د لارې نه نۀ اؤړُو اؤ نۀ به ستاسو پټو اؤ د انګُورو باغُونو ته ځُو اؤ مُونږ به ستاسو د کُوهو نه اوبۀ نۀ څښُو ، په لويه لاره به سيدها روان يُو چې ستاسو علاقې نه ووځُو . “
خو سيحون اِسرائيليانو له اِجازت نۀ ورکولو چې د هغۀ د علاقې نه تېر شى . هغۀ خپل ټول لښکر راجمع کړو اؤ په صحرا کښې يهض ته ووتل اؤ په اِسرائيليانو يې حمله وکړه .
خو اِسرائيليانو په جنګ کښې ډېر دُښمنان ووژل اؤ د ارنون سيند نه واخله تر يبوق سيند پورې زمکه يې ترې نه ونيوله ، خو د يبوق نه وروستو د عمونيانو د علاقې د حد پُوله ډېره مضبُوطه وه .
نو اِسرائيليانو د اموريانو ټول ښارونه ونيول ، سره د حسبون اؤ چې ګېر ‌ چاپېره څومره ښارونه وُو اؤ په هغوئ کښې اوسېدل .
حسبون د اموريانو د بادشاه سيحون مرکزى ښار وو ، سيحون د موآب پخوانى بادشاه خِلاف جنګ کړے وو اؤ د ارنون سيند پورې د هغۀ ټوله زمکه يې نيولې وه .
نو دا ځکه شاعران وائى ، ” د سيحون بادشاه ښار ته ، حسبون ته راشه ، مُونږ دا آباد اؤ ودان غواړُو .
يوه ورځ د دې ښار حسبون نه د سيحون لښکر د اور په شان لاړو ، هغوئ په موآب کښې د عار ښار وران کړو اؤ د پاسنى ارنون غرُونه يې دړې وړې کړل .
د موآب خلقو ستاسو د پاره دا څومره خرابه خبره ده ! د کموس عِبادت کوُونکو تاسو تباهۍ له راوستلے شوى يئ ! ستاسو خُدائ خلق مهاجر جوړ کړى دى اؤ ستاسو ښځې د اموريانو د بادشاه قيديانې شوې دى .
خو د هغوئ اولاد تباه شوے دے ، د حسبون نه واخله تر ديبُون پورې ، د نشيم نه واخله تر نُفح پورې ، چې ميدبا ته نزدې دے . “
نو اِسرائيليان د اموريانو په علاقه کښې دېره شول ،
اؤ مُوسىٰ کسان ولېږل چې په يعزير ښار باندې حمله کولو د پاره ښۀ لاره معلُومه کړى . اِسرائيليانو دا اؤ ګېر ‌ چاپېره ښارونه ونيول اؤ چې کُوم اموريان هلته اوسېدل هغه يې وشړل .
اِسرائيليان راوګرځېدل اؤ د بسن په لاره لاړل اؤ د بسن بادشاه عوج د خپل لښکر سره راووتلو چې په ادرعى کښې په هغوئ باندې حمله وکړى .
مالِک خُدائ مُوسىٰ ته ووئيل ، ” د هغۀ نه مۀ يرېږه . زۀ به تا په هغۀ باندې ، د هغۀ په ټولو خلقو اؤ د هغۀ په وطن باندې بريالے کړم . د هغۀ سره هم هغه شان کار وکړه لکه څنګه چې دې سيحون سره کړے وو ، سيحون په حسبون کښې د اموريانو بادشاه وو . “
نو اِسرائيليانو عوج ، د هغۀ زامن اؤ د هغۀ ټول خلق ووژل ، هيڅ څوک يې ژوندى پرې نۀ ښودل اؤ بيا هغوئ د هغۀ وطن ونيولو .
بنى اِسرائيلو مخکښې سفر کولو اؤ د موآب په مېدانُونو کښې يې د اُردن پورى غاړه يريحو ته مخامخ خېمې ولګولې .
کله چې د موآب بادشاه د صفور زوئ بلق خبر شو چې اِسرائيليانو په اموريانو باندې څۀ کړى وُو اؤ اِسرائيليان څومره بې ‌ شمېره وُو ،
نو په هغۀ اؤ د هغۀ په ټولو خلقو د يرې نه وېښتۀ نېغ ودرېدل .
موآبيانو د ميديانيانو مشرانو ته ووئيل ، ” زر به دا لښکر زمُونږ ګېر ‌ چاپېره هر څۀ تباه کړى ، لکه چې يو آزاد غوَيے په فصل ورګډ شى . “ نو د بلق بادشاه
پېغام وړُونکى ولېږل چې د بعور زوئ بلعام راوغواړى ، چې هغه د فرات سيند سره نزدې په پتور کښې وو . هغوئ هغۀ له د بلق نه دا پېغام راوړو : ” زۀ غواړم چې تۀ خبر شې چې د مِصر نه يو لوئ قوم راغلے دے ، هغوئ د زمکې مخ پټ کړے دے اؤ وائى چې زمُونږ وطن قبضه کړى .
هغوئ زمُونږ نه طاقتور دى ، نو زۀ درته مِنت کوم چې زما د پاره په هغوئ لعنت ووايه . نو کېدے شى چې هغوئ له شکست ورکړو اؤ د وطن نه يې وشړُو . ما ته پته ده چې تاسو د چا د پاره برکت غواړئ نو هغه برکت مُومى اؤ چې په چا لعنت ووايئ نو هغه لعنتى شى . “
نو د موآبيانو اؤ ميديانيانو مشرانو د لعنت غوښتلو قيمت واخستلو اؤ بلعام له لاړل اؤ د بلق پېغام يې ورته واورولو .
بلعام هغوئ ته ووئيل ، ” تاسو نن شپه دلته تېره کړئ اؤ چې مالِک خُدائ ما ته څۀ هم ووائې نو هغه به سبا زۀ تاسو ته ووايم . “ نو د موآبيانو مشران د بلعام سره ايسار شول .
خُدائ پاک بلعام ته راغلو اؤ ورته يې ووئيل ، ” دا تا سره خلق څوک دى ؟ “
هغۀ خُدائ پاک ته ووئيل ، ” د موآب بادشاه هغوئ ما ته رالېږلى دى ، هغوئ وائى چې
کُوم خلق چې د مِصر نه راغلى دى هغوئ د ټولې زمکې مخ پټ کړے دے . هغه ما ته وائى چې د هغۀ د پاره په هغوئ لعنت ووايم ، نو هغه به شکست ورکړى اؤ وبه يې شړى . “
خُدائ پاک بلعام ته ووئيل ، ” تۀ د هغوئ سره مۀ ځه اؤ اِسرائيليانو د پاره لعنت مۀ غواړه ، ځکه چې ما هغوئ له برکت ورکړے دے . “
په ورپسې سحر بلعام د بلق پېغام وړُونکو له ورَغلو اؤ ورته يې ووئيل ، ” واپس خپل وطن ته لاړ شئ ، مالِک خُدائ زۀ ستاسو سره تلو نه منع کړے يم . “
نو د موآب مشران واپس بلق له لاړل اؤ هغۀ ته يې ووئيل چې بلعام د هغوئ سره د راتلو نه اِنکار وکړو .
نو بلق نور مشران ورولېږل ، چې هغوئ د مخکښينو نه زيات اؤ ډېر عِزتمند وُو .
هغوئ بلعام له ورغلل اؤ د بلق دا پېغام يې ورته واورولو : ” زۀ ستا مِنت کوم چې تۀ به خامخا ما له راځې !
زۀ به تا له لوئ اِنعام درکړم اؤ چې تۀ څۀ هم وائې نو زۀ به يې کوم . خو لږ راشه اؤ په دې خلقو زما د خاطره لعنت ووايه . “
خو بلعام جواب ورکړو ، ” کۀ بلق د خپل محل ټول سپين زر اؤ سرۀ زر هم ما له راکړى ، نو زۀ د خپل مالِک خُدائ د يوې وړې نه وړې خبرې نافرمانى هم ونۀ کړم .
خو نن تاسو مُونږ سره شپه وکړئ ، نو زۀ به پته ولګوم چې مالِک خُدائ ما ته نور څۀ وئيل غواړى اؤ کۀ نه . “
په هغه شپه خُدائ پاک بلعام ته راغلو اؤ ورته يې ووئيل ، ” کۀ چرى دا سړى تا له راغلل او درته يې ووئيل چې مونږ سره لاړ شه ، نو بيا ځان تياره کړه اؤ ورسره لاړ شه ، خو هغه څۀ کوه چې څۀ درته زۀ وايم . “
نو په ورپسې ورځ بلعام خپله خره کته کړه اؤ د موآبيانو د مشرانو سره لاړو .
خُدائ پاک د بلعام په تلو باندې غُصه وو ، د بلعام سره خپل دوه خِدمت ‌ ګاران روان وُو اؤ بلعام په خپله خره باندې سور وو ، نو د مالِک خُدائ فرِښته ورته په لاره کښې ودرېدله چې هغه ودروى .
کله چې خرې د مالِک خُدائ فرِښته وليده چې په لاره کښې ولاړه وه اؤ په لاس کښې يې تُوره نيولې وه ، نو خرې لاره پرېښودله اؤ پټو ته لاړه . بلعام خره ووهله اؤ واپس يې لارې ته راوستله .
بيا د مالِک خُدائ فرِښته ورته هلته ودرېدله چرته چې د دوؤ انګُورو باغُونو په مېنځ کښې لار تنګه وه اؤ دواړو طرفُونو ته يې د کاڼو دېوال وو .
کله چې خرې د مالِک خُدائ فرِښته وليده ، نو خره دېوال ته ښۀ ورنزدې شوه اؤ د بلعام خپه يې د دېوال سره راښکله . بلعام بيا خره ووهله .
د مالِک خُدائ فرِښته يو ځل بيا مخکښې لاړه ، په داسې يو تنګ ځائ کښې ودرېدله چرته چې لاره دومره تنګه وه چې د اخوا ديخوا کيدو ځائ نۀ وو .
دا ځل ، چې کله خرې فرِښته وليده ، نو هغه څملاسته . بلعام غُصه شو اؤ د امسا سره د خرې په وهلو يې شروع وکړه .
بيا مالِک خُدائ خرې له د خبرو کولو طاقت ورکړو اؤ خرې بلعام ته ووئيل ، ” ما تا سره څۀ بد کړى دى ؟ تا زۀ دا درې ځلې ولې ووهلم ؟ “
بلعام ورته ووئيل ، ” ځکه چې تا زما نه کم عقل جوړ کړے دے ! کۀ زما سره تُوره وے ، نو ما به تۀ وژلې وې . “
خرې ورته ووئيل ، ” ولې زۀ څۀ هغه خره نۀ يم چې په کُومه باندې تا ټول عُمر سورلى کړې ده ؟ مخکښې ما کله تا سره داسې کار کړے دے ؟ “ نو هغۀ ورته ووئيل ، ” نه . “
بيا مالِک خُدائ بلعام ته فرِښته څرګنده کړه چې هلته د خپلې تُورې سره ولاړه وه ، اؤ بلعام ټيټ شو اؤ سر يې په زمکه ولګولو .
فرِښتې ترې نه تپوس وکړو ، ” تا دا درې ځلې خپله خره ولې ووهله ؟ زۀ ستا د ودرولو د پاره راغلې وم ، ځکه چې تۀ څۀ کوې هغه زما خِلاف دى .
خو ستا خرې زۀ وليدم اؤ زما نه درې ځلې واوړېدله . کۀ هغه ګرځېدلې نۀ وے ، نو ما به تۀ وژلے وے اؤ هغه خره به مې ژوندۍ پرېښې وه . “
بلعام د مالِک خُدائ فرِښتې ته ووئيل ، ” ما ګُناه کړې ده . ما ته پته نۀ وه چې تۀ زما د ايسارولو د پاره په لاره کښې ولاړه يې ، خو کۀ ستا خوښه نۀ وى نو زۀ به نۀ ځم اؤ واپس به خپل کور ته لاړ شم . “
خو فرِښتې ورته ووئيل ، ” د دې سړو سره لاړ شه ، خو صِرف هغه څۀ وايه څۀ چې زۀ درته وايم . “ نو بلعام د بلق د مشرانو سره لاړو .
کله چې بلق خبر شو چې بلعام راروان دے ، نو هغه ورَغلو چې په عار کښې ورسره مِلاؤ شى ، دا ښار د ارنون د سيند سره د موآب په سرحد باندې وو .
بلق هغۀ ته ووئيل ، ” ما چې په وړومبى ځل تۀ راوغوښتلې نو ولې رانۀ غلې ؟ ستا خيال دا وو څۀ چې زۀ تا له اِنعام نۀ شم درکولے ؟ “
بلعام ورته ووئيل ، ” ولې زۀ تا له رانۀ غلم ؟ زۀ چې څۀ وئيل غواړم نو د هغې اِختيار نۀ لرم ! زۀ به صِرف هغه وايم چې څۀ خُدائ پاک ما ته وائى . “
نو بلعام د بلق سره د حُصات ښار ته لاړو ،
چرته چې بلق څاروى اؤ ګډې حلال کړل اؤ څۀ غوښه يې بلعام اؤ هغه مشرانو له ورکړه چې د هغۀ سره وُو .
په ورپسې سحر بلق بلعام بره بوتلو اؤ هلته نه ورته څۀ بنى اِسرائيل ښکاره شول .
بلعام بلق ته ووئيل ، ” دلته زما د پاره اووۀ قُربان ‌ ګاه جوړې کړه اؤ ما له اووۀ غوَيى اؤ اووۀ ګډان راوله . “
بلق هم هغه شان وکړل چې څنګه بلعام وئيلى وُو ، هغۀ اؤ بلعام يو غوَيے اؤ يو ګډ په هره يو قُربان ‌ ګاه باندې پېش کړل .
بيا بلعام بلق ته ووئيل ، ” دلته د خپلې سوزېدُونکې نذرانې سره ايسار شه اؤ زۀ ځم چې وګورم چې مالِک خُدائ ما ته راڅرګندېږى اؤ کۀ نه . چې هغه ما ته څۀ هم ووائى نو زۀ به تا ته ووايم . “ نو هغه يو خوشى غر ته لاړو ،
اؤ خُدائ پاک هغۀ ته راڅرګند شو . بلعام ورته ووئيل ، ” ما اووۀ قُربان ‌ ګاه جوړې کړې دى اؤ يو غوَيے اؤ يو ګډ مې په هره يوه باندې پېش کړل . “
مالِک خُدائ بلعام ته د وئيلو د پاره خبرې وښودلې اؤ واپس يې بلق ته ولېږلو چې هغۀ ته د هغۀ پېغام ورسوى .
نو هغه واپس لاړو اؤ وې ليدل چې بلق د خپلې سوزېدُونکې نذرانې سره ولاړ وو اؤ د موآب ټول مشران ورسره وُو .
بلعام دا پېغام ورکړو : ” د موآب بادشاه زۀ راوستلے يم د شام نه ، د نَمرخاتۀ غرُونو نه . هغۀ ووئيل چې ، راشه اؤ زما د پاره ووايه . په اِسرائيليانو باندې لعنت ووايه .
زۀ پرې څنګه لعنت وايم چې هغوئ خُدائ پاک نۀ وى لعنتى کړى ، چې مالِک خُدائ په څۀ اِلزام نۀ وى لګولے نو زۀ پرې څنګه اِلزام ولګوم ؟
د لوړو کاڼو نه زۀ هغوئ ګورم ، د غرُونو نه زۀ هغوئ وينم . هغوئ هغه خلق دى چې يواځې ژوند تېروى ، هغوئ ته پته ده چې دوئ د نورو قومُونو نه بختور دى .
د اِسرائيل اولاد د شګو په شان دے ، څوک داسې شته چې شګې وشمېرى ؟ پرېږده چې زۀ مړ شم د خُدائ پاک د خلقو په شان ، پرېږده چې د صادِقانو په شان په آرام مړ شم . “
بيا بلق بلعام ته ووئيل ، ” دا تا څۀ وکړل ؟ ما تۀ د دې د پاره راوستلے يې چې زما په دُښمنانو لعنت ووائې ، خو تا د هغوئ د پاره صِرف برکت غوښتلے دے . “
هغۀ جواب ورکړو ، ” زۀ به صِرف هغه څۀ وايم څۀ چې مالِک خُدائ ما ته وائى . “
بيا بلق بلعام ته ووئيل ، ” زما سره يو بل ځائ ته لاړ شه چې د هغه ځائ نه لږ شان اِسرائيليان ښکارى . اؤ د هغه ځائ نه تۀ په هغوئ لعنت ووايه . “
بلق ، بلعام د پِسګه د غرۀ په سر د ضُوفيم پټى ته بوتلو . هغۀ هلته هم اووۀ قُربان ‌ ګاه جوړې کړې اؤ يو غوَيے اؤ يو ګډ يې په هره يوه باندې پېش کړو .
بلعام بلق ته ووئيل ، ” د خپلې سوزېدُونکې نذرانې سره ودرېږه اؤ هلته به خُدائ پاک ما ته راڅرګند شى . “
مالِک خُدائ بلعام ته راڅرګند شو ، ورته يې وئيل چې دا خبرې به کوې اؤ واپس يې بلق ته ولېږلو چې هغۀ ته دا پېغام ورسوى .
نو هغه واپس لاړو اؤ وې ليدل چې بلق د خپلې سوزېدُونکې نذرانې سره ولاړ وو اؤ د موآب مشران هم ورسره وُو . بلق ترې نه تپوس وکړو چې مالِک خُدائ څۀ وئيلى دى ،
اؤ بلعام دا پېغام ورکړو : ” د صفور زويه بلقه پاڅه ، اؤ چې زۀ درته څۀ وايم هغه واوره .
خُدائ پاک د بنيادم په شان نۀ دے ، چې دروغ ووائى ، هغه بنيادم نۀ دے چې خپله فېصله بدله کړى . هغه چې کُومه وعده وکړى ، نو هغه پُوره کوى ، هغه چې څۀ وائى ، نو هغه کوى .
ګوره ! ما ته حُکم مِلاؤ شو چې د هغوئ د پاره برکت وغواړم ، اؤ چې کله خُدائ پاک برکت ورکړى ، نو زۀ برکت واپس نۀ شم اخستلے .
زۀ د اِسرائيليانو په راتلُونکى وخت پوهېږم په هغوئ به څۀ بدبختى يا مُصيبت نۀ راځى . مالِک خُدائ د هغوئ خُدائ پاک د هغوئ مل دے ، هغوئ اِعلان کوى چې هغه يې بادشاه دے .
خُدائ پاک هغوئ د مِصر نه راويستلى دى ، هغوئ د يو ځنګلى غوَيى په شان طاقت لرى .
نۀ داسې جادُو شته اؤ نۀ داسې کوډې شته ، چې د اِسرائيليانو په قوم باندې وشى . خلق به اوس د بنى اِسرائيلو په باره کښې ووائى ، ګورئ ! خُدائ پاک د هغوئ د پاره څۀ کړى دى .
د اِسرائيليانو قوم د يو تکړه زمرى په شان دے : چې د شلولو اؤ خرابولو نه مخکښې په آرام نۀ کښېنى ، چې تر څو يې د ښکار کړے شوى څيز وينه نۀ وى څښلې . “
بيا بلق بلعام ته ووئيل ، ” تا په اِسرائيليانو باندې د لعنت وئيلو نه اِنکار کړے دے ، خو ګوره چې برکت هم ورله ونۀ غواړې ! “
بلعام جواب ورکړو ، ” ما تا ته نۀ دى وئيلى څۀ چې زۀ به هم هغه شان کوم څۀ چې مالِک خُدائ ما ته وئيلى دى ؟ “
بلق ووئيل ، ” ما سره لاړ شه اؤ زۀ به تا يو بل ځائ ته بوځم . کېدے شى چې د خُدائ پاک خوښه وى چې په هغوئ باندې زما د پاره د هغه ځائ نه لعنت ووائې . “
نو هغۀ بلعام د فعور غرۀ سر ته بوتلو چې صحرا ته مخامخ دے .
بلعام هغۀ ته ووئيل ، ” دلته زما د پاره اووۀ قُربان ‌ ګاه جوړې کړه اؤ اووۀ غوَيى اؤ اووۀ ګډان ما له راوله . “
بلق هم هغه شان وکړل چې څنګه يې وئيلى وُو اؤ يو غوَيے اؤ يو ګډ يې په هره يوه قُربان ‌ ګاه باندې پېش کړل .
نو بلعام ته دا پته ولګېده چې د مالِک خُدائ رضا دا وه چې اِسرائيليانو له برکت ورکړى ، نو هغه فال کتلو له لانۀ ړو ، لکه چې مخکښې تلے وو . هغه د صحرا په طرف روان شو
اؤ اِسرائيليان يې وليدل چې قبيله په قبيله يې خېمې لګولې وې . نو د خُدائ پاک رُوح په هغۀ باندې راغلو ،
اؤ هغۀ دا پېغام ورکړو : ” د بلعام د بعور د زوئ دا دے پېغام ، اؤ د دې سړى خبرې رېښتُونى دى ،
د خُدائ پاک خبرې څوک اورى . په غړېدلو سترګو راباندې جذبه غالبه شوه د قادر خُدائ پاک د طرف نه ما يوه رويا يعنى په ويښه خوب وليدو .
د اِسرائيليانو خېمې ښائسته دى ،
د کهجُورو اُوږدو قطارُونو په شان يا د سيند د غاړې د باغُونو په شان ، د مالِک خُدائ کَرلى عُود په شان يا د اوبو په غاړه د دِيار په شان .
دا به په اوبو مَړې شى اؤ د دې تُخم په اوبو مړو پټو کښې وکَره . د هغوئ بادشاه به د اجاج نه لوئ وى ، اؤ د هغۀ بادشاهى به اُوچته وى .
خُدائ پاک هغوئ د مِصر نه راوويستل ، په هغوئ کښې د ځوان غوَيى په شان طاقت شته ، هغوئ خپل دُښمنان تباه کوى ، د هغوئ هډُوکى ماتوى اؤ په غشو باندې يې وولى .
دا قوم د طاقتور ازمرى په شان دے ، کله چې هغه ملاست وى ، هيڅ څوک دا زړۀ نۀ شى کولې چې پايې ‌ څوى . څوک چې اِسرائيليانو د پاره برکت وغواړى نو هغوئ به په خپله برکتناک شى ، اؤ څوک چې ورباندې لعنت ووائى نو هغوئ به په خپله لعنتيان شى . “
بلق د غُصې نه غاښُونه وچيچل اؤ بلعام ته يې ووئيل ، ” ما تۀ د دې د پاره راغوښتلے يې چې زما په دُښمنانو باندې لعنت ووائې ، خو ګوره ! د لعنت په ځائ تا د هغوئ د پاره درې ځلې برکت غوښتلے دے .
نو ورک شه اؤ خپل کور ته لاړ شه ! زما خيال دا وو چې اِنعام به درکړم ، خو مالِک خُدائ دا اِنعام ستا په قسمت کښې نۀ دے ليکلے . “
بلعام ورته په جواب کښې ووئيل ، ” کُوم پېغام وړُونکى چې تا ما ته رالېږلى وُو ما هغوئ ته ووئيل چې
کۀ تۀ ما له ستا په محل کښې ټول سرۀ زر اؤ سپين زر هم راکړې ، نو زۀ د ځان نه څۀ ښه يا بد نۀ شم کولے ، څۀ چې ما ته مالِک خُدائ وائى نو زۀ به صِرف هغه کوم ، زۀ د مالِک خُدائ د حُکم نافرمانى نۀ شم کولے . “
بلعام بلق ته ووئيل ، ” اوس زۀ واپس خپلو خلقو له ځم ، خو د تلو نه مخکښې زۀ تا له خبر درکوم چې په راتلُونکى وخت کښې به اِسرائيليان ستا د خلقو سره څۀ کوى . “
بيا هغۀ دا پېغام ورکړو : ” د بلعام د بعور د زوئ دا دے پېغام ، اؤ د دې سړى خبرې رېښتُونى دى ،
څوک چې د خُدائ پاک خبرې اورى اؤ هغه حِکمت اخلى چې د خُدائ تعالٰى نه راځى . په غړېدلو سترګو راباندې جذبه غالبه شوه د قادر خُدائ پاک د طرف نه ما يوه رويا وليده .
زۀ راتلُونکے وخت وينم ، زۀ د اِسرائيليانو قوم وينم . د روښانه ستورى په شان ، په دې قوم کښې به يو بادشاه پېدا شى . دا ستورے به د اِسرائيليانو نه راشى . هغه به د موآب مشران هلاک کړى اؤ هغه به د شيث ټول اولاد تباه کړى .
هغه به په ادوم کښې په خپلو دُښمنانو بريالے شى اؤ د هغوئ وطن به قبضه کړى ، اؤ اِسرائيليان به مسلسل بريالى کېږى .
اِسرائيليان به هغوئ د خپو لاندې کړى اؤ په ښار کښې چې څوک ژوندى پاتې وى نو هغه به تباه کړى . “
بيا بلعام په خپل رويا کښې عمالقيان وليدل اؤ دا پېغام يې ورکړو : ” عمالقيان د ټولو نه زيات تکړه قوم دے ، خو په آخِر کښې به د همېشه د پاره ورک شى . “
هغۀ په خپل خيال کښې قينيان وليدل اؤ دا پېغام يې ورکړو : ” ستاسو د اوسېدو ځائ ډېر پوخ دے ، داسې پوخ لکه چې د يو کور بُنياد يې په کاڼو ايښودے شوے وى ،
خو تاسو قينيان به تباه شئ کله چې اسوريان تاسو قېديان بوځى . “
بلعام دا پېغام ورکړو : ” هغه څوک بچ کولے شى چې خُدائ پاک يې تباه کوى ؟
سمندرى جهازُونه به د قبرص نه راشى ، هغوئ به اسُور اؤ عيبر فتح کړى ، خو په آخِر کښې به قبرص هم تباه شى . “
بيا بلعام روان شو اؤ واپس کور ته لاړو اؤ بلق هم په خپله مخه لاړو .
کله چې اِسرائيليان د کيکرو په وادۍ کښې دېره وُو ، نو د موآبيانو ښځو سره يې زنا شروع کړه .
ښځو هغوئ ته ووئيل چې د هغوئ خُدايانو ته قُربانۍ وکړى ، نو خلقو هغه قُربانۍ وخوړلې اؤ د هغوئ د خُدائ عِبادت يې وکړو
چې د فعور بعل وو . نو مالِک خُدائ اِسرائيليانو ته په قهر شو .
اؤ مُوسىٰ ته يې ووئيل ، ” د اِسرائيليانو ټول مشران بوځه اؤ د خلقو په وړاندې يې پهانسى کړه ، نو بيا به زما سخته غُصه د اِسرائيليانو نه سړه شى . “
مُوسىٰ د بنى اِسرائيلى قاضيانو ته ووئيل ، ” ستاسو هر يو کس به د خپلې قبيلې نه هر هغه سړے وژنئ څوک چې د فعور د بعل عِبادت کوُونکے جوړ شوے وى . “
بيا يو بنى اِسرائيلى يوه ميديانې ښځه د مُوسىٰ اؤ د ټول قوم په مخکښې خپلې خېمې ته دننه بوتله ، په هغه وخت کله چې هغوئ د مالِک خُدائ د حضُور خېمې په دروازه کښې ماتم کولو .
نو چې فينحاس ، د اِلعازر زوئ اؤ د هارُون نمسى دا وليدل ، هغه د ډلې نه پاڅېدو اؤ لاړو . هغۀ نېزه راواخستله ،
اؤ په هغه سړى اؤ ښځې پسې خېمې ته ورننوتلو اؤ نېزه يې د هغه سړى اؤ ښځې د خېټې نه بل خوا وويستله . نو داسې هغه وبا بس شوه کُومې چې بنى اِسرائيل تباه کول ،
خو وبا څليريشت زره کسان وژلى وُو .
مالِک خُدائ مُوسىٰ ته ووئيل ،
” فينحاس زوئ د اِلعازر چې د هارُون اِمام زوئ دے هغۀ زما غُصه د بنى اِسرائيلو د پاره ختمه کړه چې هغوئ کښې هغۀ غېرت وکړو ، نو ما د خپل غېرت په وجه بنى اِسرائيل هلاک نۀ کړل .
نو ورته ووايه چې زۀ د هغۀ سره د آمن تړون کوم چې د راتلُونکى ټولو وختُونو د پاره به وى .
هغه اؤ د هغۀ اولاد به د همېشه د پاره اِمامان مُقررولے شى ، ځکه چې هغۀ په ما باندې غېرت وکړو اؤ د بنى اِسرائيلو د ګُناه کفاره يې ادا کړه . “
کُوم سړے چې د ميديانې ښځې سره وژلے شوے وو د هغۀ نُوم زِمرى وو ، هغه د سلُو زوئ وو ، چې د شمعُون په قبيلې کښې د يوې کورنۍ مشر وو .
د هغه ښځې نُوم کزبى وو . د هغې پلار صور ، د ميديانې قبيلې د يوې ډلې مشر وو .
مالِک خُدائ مُوسىٰ ته ووئيل ،
” په ميديانيانو حمله وکړه اؤ هغوئ تباه کړه ،
د هغه بد عمل په وجه ، چې په فعور کښې يې په دهوکه په تاسو باندې عِبادت وکړو اؤ د کزبى په وجه ، چې هغه د وبا په وخت په فعور کښې وژلے شوې وه . “
د وبا نه پس مالِک خُدائ مُوسىٰ اؤ د هارُون زوئ اِلعازر ته ووئيل چې ،
” د بنى اِسرائيلو د ټول قوم د کورَنو په مُطابق مردم ‌ شمارى وکړئ ، د هغو ټولو سړو چې عُمر يې شل کاله يا د دې نه زيات وى اؤ چې جنګ کولے شى . “
مُوسىٰ اؤ اِلعازر هم هغه شان وکړل اؤ د دې عُمر ټول سړى يې راوغوښتل . هغوئ د اُردن سيند نه پورې يريحو ته مخامخ د موآب په مېدانُونو کښې راغونډ شول . دا هغه بنى اِسرائيل وُو چې د مِصر وطن نه وتلى وُو :
د يعقُوب د مشر زوئ روبين په قبيله کښې دا ډلې وې : حنوک ، فلو ،
حصرون اؤ کرمى .
دوئ په شمېر کښې درې څلوېښت زره اووۀ سوه اؤ دېرش سړى وُو .
د فلو په اولاد کښې اِلياب
اؤ د هغۀ زامن نمواېل ، داتن ، ابيرام وُو . دا هغه داتن اؤ ابيرام وُو کُوم چې قوم خوښ کړى وُو . هغوئ د مُوسىٰ اؤ هارُون مُخالفت وکړو اؤ د قورح په ډله کښې شامِل شول ، کله چې هغوئ د مالِک خُدائ خِلاف بغاوت وکړو .
نو زمکه وچودله اؤ هغوئ يې تېر کړل اؤ کله چې اور دوه نيم سوه سړى تباه کول نو هغوئ هم د قورح اؤ د هغۀ د ملګرو سره مړۀ شول ، دا د خلقو د پاره د خبردارۍ يوه نښه شوه .
خو د قورح اولاد نۀ وو وژلے شوے .
د شمعُون په قبيله کښې دا ډلې وې : نمواېل ، يمين ، يکين ،
زارح اؤ ساؤل .
دا ډلې په شمېر کښې دوه ويشت زره اؤ دوه سوه سړى وُو .
د جاد په قبيله کښې دا ډلې وې : صفون ، حجى ، سونى ،
ازنى ، عيرى ،
ارودى اؤ اريلى .
دا ډلې په شمېر کښې څلوېښت زره اؤ پينځۀ سوه سړى وُو .
د يهُوداه په قبيله کښې دا ډلې وې : شله ، فارص ، زارح ، حصرون اؤ حمُول . د يهُوداه دوه زامن عير اؤ اونان ، د کنعان په وطن کښې مړۀ شوى وُو .
دا ډلې په شمېر کښې شپږ اؤيا زره اؤ پينځۀ سوه سړى وُو .
د يساکار په قبيله کښې دا ډلې وې : تولع ، فُوه ،
يسُوب اؤ سِمرون .
دا ډلې په شمېر کښې څلور شپېتۀ زره اؤ درې سوه سړى وُو .
د زبولون په قبيله کښې دا ډلې وې : سرد ، اېلون اؤ يهلى ‌ اېل .
دا ډلې په شمېر کښې شپېتۀ زره اؤ پينځۀ سوه سړى وُو .
د يُوسف قبيلې ، د هغۀ دوه زامن منشه اؤ اِفرائيم وُو .
دا د منشه قبيلې اولاد دے : د منشه زوئ مکير د جِلعاد ډلې پلار ‌ نيکۀ جوړ شو :
دا د جِلعاد ډلې دى : د يعزر ډلې ، د حالق ډله ،
اسرى اېل ، شِکم ،
سميدع اؤ حِفر .
د حِفر د زوئ صِلافحاد زامن نۀ وُو ، صِرف لُوڼه يې وې ، د هغوئ نومُونه دا دى : محلاه ، نوعاه ، حجلاه ، مِلکاه اؤ تِرضاه .
دا ډلې په شمېر کښې دوه پنځوس زره اؤ اووۀ سوه سړى وُو .
د اِفرائيم په قبيله کښې دا ډلې وې : سُوتلح ، بکر اؤ تحن .
د عيران قوم د سُوتلح اولاد وو .
دا ډلې په شمېر کښې دوه دېرش زره اؤ پينځۀ سوه سړى وُو . دا ډلې د يُوسف اولاد دے .
دا د بنيامين قبيلې ډلې دى : بلع ، اشبيل ، اخيرام ،
سُوفام اؤ حُوفام .
د ارد اؤ نعمان ډلې د بلع اولاد دے .
دا ډلې په شمېر کښې پينځۀ څلوېښت زره اؤ شپږ سوه سړى وُو .
سُوحام د دان د قبيلې ډلې وې ،
کُوم چې په شمېر کښې څلور ‌ شپېتۀ زره اؤ څلور سوه سړى وُو .
د آشر په قبيله کښې دا ډلې وې : يمنه ، اِسوى اؤ بريعاه .
د حِبر اؤ ملکى ‌ اېل ډلې د بريعاه اولاد وو .
د آشر يوه لُور وه چې نُوم يې ساره وو .
په دې ډلو کښې د سړو شمېر درې پنځوس زره اؤ څلور سوه وو .
د نفتالى په قبيله کښې دا ډلې وې : يحصى ‌ اېل ، جونى ،
يصر اؤ سليم .
په دې ډلو کښې د سړو شمېر پينځۀ څلوېښت زره اؤ څلور سوه وو .
ټول بنى اِسرائيل په شمېر کښې شپږ لاکهه يو زر اووۀ سوه اؤ دېرش سړى وُو .
مالِک خُدائ مُوسىٰ ته ووئيل ،
” د ميراث په توګه هغه زمکه په قبيلو باندې د سړو د شمېر په مُطابق تقسيم کړئ .
پچه ورباندې واچوئ اؤ هغه زمکه تقسيم کړئ ، غټې قبيلې ته زيات ميراث ورکړئ اؤ وړې قبيلې ته لږه زمکه ورکړئ . “
دا ډلې د ليوى په قبيله کښې ګڼلے شى : جيرسون ، قُهات اؤ مرارى .
د هغوئ په اولاد کښې دا وړې ډلې هم شامِل دى : لِبنى ، حبرون ، محلى ، موشى اؤ قورح . قُهات د عُمرام پلار وو ،
هغۀ د ليوى لُور يوکبد وادۀ کړې وه ، چې هغه په مِصر کښې پېدا شوې وه . د هغې نه د عُمرام دوه زامن ، هارُون اؤ مُوسىٰ اؤ يوه لُور مريم پېدا شوه .
د هارُون څلور زامن وُو : ندب ، ابيهُو ، اِلعازر اؤ اِتمر .
ندب اؤ ابيهُو په هغه وخت ووژلے شول کله چې هغوئ مالِک خُدائ ته هغه اور پېش کولو کُوم چې خُدائ پاک ته قبُول نۀ وو .
د نرانو ليويانو شمېر درويشت زره وو چې د هغوئ عُمر يوه مياشت يا د دې نه زيات وو . هغوئ د نورو بنى اِسرائيلو نه جُدا وشمېرلے شول ، ځکه چې هغوئ ته د بنى اِسرائيلو په مېنځ کښې جائيداد نۀ مِلاوېدو .
دا ټولې ډلې مُوسىٰ اؤ اِلعازر په هغه وخت وشمېرلې چې د اُردن سيند نه پورې يريحو ته مخامخ د موآب په مېدانُونو کښې يې د بنى اِسرائيلو مردم ‌ شمارى وکړه .
په دې سړو کښې هغه کسان نۀ وُو چې د سينا په بيابان کښې مُوسىٰ اؤ هارُون په وړومبۍ مردم ‌ شمارۍ کښې شمېرلى وُو .
مالِک خُدائ وئيلى وُو چې هغوئ ټول به په صحرا کښې مړۀ شى ، نو د يفُنه د زوئ کالب اؤ د نون زوئ يشوَع نه بغېر ټول مړۀ شول .
محلاه ، نوعاه ، حجلاه ، مِلکاه اؤ تِرضاه د صِلافحاد لُوڼه وې چې هغه زوئ د حِفر ، زوئ د جِلعاد ، زوئ د مکير ، زوئ د منشه ، زوئ د يُوسف وو .
هغوئ لاړې اؤ د مُوسىٰ ، د اِلعازر اِمام ، د مشرانو اؤ د ټول قوم په مخکښې د مالِک خُدائ د حضُور د خېمې په خُله کښې ودرېدلې اؤ وې وئيل ،
” زمُونږ پلار په صحرا کښې مړ شو ، د هغۀ زامن نشته ، خو هغه د قورح د ډلې نه نۀ وو ، چا چې د مالِک خُدائ خِلاف بغاوت کړے وو ، هغه د خپلې ګُناه په وجه مړ شوے وو .
چې د هغۀ زامن نشته ، نو د هغۀ نُوم دې ولې د اِسرائيليانو نه ختم شى ؟ مُونږ له هم لکه زمُونږ د پلار د خپلوانو په شان جائيداد راکړئ . “
نو مُوسىٰ د هغوئ مسئله مالِک خُدائ ته پېش کړه ،
اؤ مالِک خُدائ هغۀ ته ووئيل ،
” د صِلافحاد لُوڼه ټيک وائى ، هغوئ له د هغوئ د پلار د خپلوانو په شان جائيداد ورکړه . اؤ د خپل پلار جائيداد دې هغوئ ته مِلاؤ شى .
اؤ تۀ خامخا بنى اِسرائيلو ته ووايه چې د کُوم سړى زوئ نۀ وى اؤ مړ شى ، نو د هغۀ لُور ته به جائيداد په ميراث کښې ملاوېږى .
کۀ د هغۀ لُوڼه نۀ وى ، نو ميراث به يې د وړُونو وى .
کۀ د هغۀ ورُوڼه نۀ وى ، نو ترُونه به يې ميراث اخلى .
کۀ د هغۀ ورُوڼه يا ترُونه هم نۀ وى ، نو بيا به د هغۀ نزدې خپلوان د هغۀ ميراث اخلى اؤ دا به د هغوئ د خپل جائيداد په شان وى . بنى اِسرائيل به دا د قانُون په توګه منى ، څنګه چې ما ، مالِک خُدائ تاسو ته حُکم کړے دے . “
مالِک خُدائ مُوسىٰ ته ووئيل ، ” د ابيرام غرُونو ته وخېژه اؤ هغه وطن ته وګوره کُوم چې زۀ بنى اِسرائيلو له ورکوم .
کله چې تۀ هغه وګورې ، نو د هارُون په شان به تۀ هم مړ شې ،
ځکه چې تاسو دواړو د صين په صحرا کښې زما د حُکم نه بغاوت کړے وو . کله چې ټول قوم زما خِلاف په مريبه کښې وغورېدو ، د هغوئ په مخکښې تاسو زما مُقدس طاقت څرګند نۀ کړو . “ مريبه په قادِس کښې د صين په صحرا کښې يوه چينه ده .
مُوسىٰ مالِک خُدائ ته سوال وکړو ،
” مالِکه خُدايه تۀ خُدائ پاک يې ! هر څيز له ساه ورکوُونکى يې ، زۀ دا سوال کوم چې يو داسې سړے مُقرر کړه چې د دې قوم لار ښودنه کوى
اؤ په جنګ کښې يې مشرى کوى ، نو ستا قوم به د داسې ګډو په شان نۀ وى چې شپُون يې نۀ وى . “
مالِک خُدائ مُوسىٰ ته ووئيل ، ” د نون زوئ يشوَع بوځه ځکه چې هغه قابِل سړے دے اؤ خپل لاسُونه د هغۀ په سر کېږده چې ستا ذِمه وارۍ حواله شى .
هغه د اِلعازر اِمام په مخکښې ودروه اؤ د ټول قوم په مخکښې هغۀ له مشرى ورکړه .
تۀ هغۀ له څۀ خپل اِختيارات هم ورکړه ، چې ټول بنى اِسرائيل د هغۀ فرمانبردارى کوى .
د فېصلې کولو د پاره به هغه د اِلعازر اِمام نه مشوره اخلى اؤ اِلعازر به اُوريم اؤ تميم زما رضا معلُومولو د پاره اِستعالوى . نو اِلعازر به د يشوَع اؤ د بنى اِسرائيلو د ټول قوم په هر څيز کښې لار ښودنه کوى . “
مُوسىٰ هم هغه شان وکړل چې څنګه مالِک خُدائ ورته حُکم کړے وو . هغۀ يشوَع ، د اِلعازر اِمام اؤ د ټول قوم په مخکښې ودرولو .
چې څنګه مالِک خُدائ حُکم کړے وو ، مُوسىٰ خپل لاسُونه د يشوَع په سر کېښودل اؤ خپله مشرى يې ورکړه .
مالِک خُدائ مُوسىٰ ته حُکم وکړو ،
” بنى اِسرائيلو له حُکم ورکړه چې خُدائ پاک ته په مُقررو وختُونو باندې په اور تيارېدُونکې نذرانې پېش کوئ ، د دې بُوئ په مالِک خُدائ ښۀ لګې .
دا په اور تيارېدُونکې نذرانې دى چې مالِک خُدائ ته پېش کېږى : د هرې ورځې سوزېدُونکې نذرانې د پاره ، دوه يو کالن ګډُورى چې هيڅ عېب په کښې نۀ وى .
وړومبے ګډُورے په سحر کښې پېش کوئ اؤ دويم په ماښام کښې ،
هر يو به د يو کيلو اوړو د غلې نذرانې سره پېش کېږى ، چې يو ليټر د زيتُونو ښۀ تېل ورسره ګډ وى .
دا د هرې ورځې نذرانه ده چې پُوره سوزولے شى ، کُومه چې مخکښې د سينا په غرۀ باندې په اور تيارېدُونکې نذرانې په توګه پېش شوې وه ، د دې بُوئ په مالِک خُدائ باندې ښۀ لګې .
د څښلو نذرانې په توګه د وړومبى ګډُورى سره ، يو ليټر د انګُورو شراب به په قُربان ‌ ګاه باندې تويَولے شى .
په ماښام کښې هغه دويم ګډُورے پېش کړئ ، چې څنګه په سحر کښې پېش شوے وو . دا به د دې د څښلو نذرانې سره پېش کېږى . دا هم يوه په اور تيارېدُونکې نذرانه ده ، د دې بُوئ په مالِک خُدائ باندې ښۀ لګې .
د سبت په ورځ دوه يو کالن ګډُورى چې هيڅ عېب په کښې نۀ وى ، د غلې نذرانې په توګه دوه کيلو اوړۀ چې د زيتُونو تېل ورسره ګډ وى اؤ د څښلو نذرانه پېش کړئ .
دا د هر سبت ورځې سوزېدُونکې نذرانه د هرې ورځې د سوزېدُونکې اؤ د څښلو نذرانې نه علاوه ده .
د هرې مياشتې په شروع کښې مالِک خُدائ ته يوه سوزېدُونکې نذرانه پېش کوئ : دوه څخى ، يو ګډ ، اووۀ يو کالن ګډُورى ، چې په هر يو کښې هيڅ عېب نۀ وى .
د غلې نذرانې په توګه ، اوړۀ پېش کړئ چې د زيتُونو تېل ورسره ګډ وى : د هر يو څخى سره درې کيلو اوړۀ ، دوه کيلو د ګډ سره ،
اؤ يو کيلو د هر يو ګډُورى سره . دا سوزېدُونکې نذرانې په اور تيارېدُونکې نذرانې دى ، د دې بُوئ په مالِک خُدائ باندې ښۀ لګې .
د څښلو صحيح نذرانه د هر يو څخى سره دوه ليټره د انګُورو شراب دى ، يو نيم ليټر به د ګډ سره وى اؤ يو ليټر به د هر يو ګډُورى سره وى . دا اصُول د سوزېدُونکې نذرانې د پاره د ټول کال د هرې مياشتې د وړومبۍ ورځې د پاره دے .
اؤ يو چېلے به د ګُناه د نذرانې په توګه مالِک خُدائ ته پېش کولے شى ، دا به د هرې ورځې د سوزېدُونکې نذرانې اؤ د دې د څښلو نذرانې نه علاوه وى .
د وړومبۍ مياشتې په څوارلسمه ورځ به د مالِک خُدائ په درناوى کښې د فسحې اختر کولے شى .
د دې مياشتې په پينځلسمه ورځ به اختر شروع کېږى چې اووۀ ورځې به وى ، چې په دې دوران کښې به صِرف پتيره ډوډۍ خوړلے شى .
د اختر په وړومبۍ ورځ به تاسو د عِبادت د پاره راغونډېږئ اؤ هيڅ کار به نۀ کوئ .
په اور تيارېدُونکې نذرانې په توګه مالِک خُدائ ته يوه سوزېدُونکې نذرانه پېش کوئ : دوه څخى ، يو ګډ اؤ اووۀ يو کالن ګډُورى ، چې په دې کښې هم څۀ عېب نۀ وى .
د غلې صحيح نذرانه پېش کوئ چې په هغه اوړو کښې د زيتُونو تېل ګډ وى : درې کيلو د هر يو څخى سره ، دوه کيلو د ګډ سره ،
اؤ يو کيلو د هر يو ګډُورى سره .
د ګُناه نذرانې په توګه يو چېلے هم پېش کوئ ، چې د خلقو کفاره ادا شى .
دا ټولې نذرانې د هر سحر د سوزېدُونکې نذرانې نه علاوه پېش کوئ .
هم دغه شان ، اووۀ ورځې مالِک خُدائ ته په اور تيارېدُونکې نذرانې پېش کوئ ، دا بُوئ په هغۀ باندې ښۀ لګې . دا د هرې ورځې سوزېدُونکې نذرانې اؤ د څښلو نذرانې نه علاوه پېش کوئ .
په اوومه ورځ د عِبادت د پاره را يو ځائ کېږئ اؤ کار مۀ کوئ .
د لَو کولو اختر په وړومبۍ ورځ ، کله چې تاسو د نوې غلې نذرانه مالِک خُدائ ته پېش کوئ ، نو تاسو به د عِبادت د پاره راجمع کېږئ اؤ هيڅ کار به نۀ کوئ .
يوه سوزېدُونکې نذرانه پېش کوئ چې د هغې بُوئ په مالِک خُدائ باندې ښۀ لګې : دوه څخى ، يو ګډ اؤ اووۀ يو کالن ګډُورى ، چې هيڅ عېب په کښې نۀ وى .
د غلې صحيح نذرانه پېش کوئ چې په اوړو کښې يې د زيتُونو تېل ګډ وى : درې کيلو د هر يو څخى سره ، دوه کيلو د ګډ سره ،
اؤ يو کيلو د هر يو ګډُورى سره .
د ګُناه نذرانې په توګه يو چېلے هم پېش کوئ ، چې ستاسو د خلقو کفاره ادا شى .
د هرې ورځې د سوزېدُونکې نذرانې اؤ د غلې د نذرانې نه علاوه به تاسو دا نذرانې اؤ د څښلو نذرانه پېش کوئ . اؤ ياد ساتئ چې دا ځناور بې ‌ عېبه وى .
د اوومې مياشتې په وړومبۍ ورځ به تاسو د عِبادت د پاره راغونډېږئ اؤ په دې ورځ به هيڅ کار نۀ کېږى . په هغه ورځ به بيګل وغږېږى .
مالِک خُدائ ته يو سوزېدُونکې نذرانه پېش کړئ ، د دې بُوئ په مالِک خُدائ باندې ښۀ لګې : يو څخے ، يو ګډ ، اووۀ يو کالن ګډُورى ، چې په يو کښې هم هيڅ عېب نۀ وى .
د اوړو صحيح نذرانه پېش کوئ چې د زيتُونو تېل ورسره ګډ وى : درې کيلو د څخى سره اؤ دوه کيلو د ګډ سره ،
اؤ يو کيلو د هر يو ګډُورى سره .
د ګُناه نذرانې په توګه يو چېلے هم پېش کوئ اؤ د خپل ځان کفاره ادا کوئ .
د دې مياشتې د وړومبۍ ورځې د پاره د هرې ورځې د سوزېدُونکې نذرانې نه علاوه د دې د غلې نذرانې سره پېش کوئ : اؤ د هرې ورځې سوزېدُونکې نذرانه ورسره د دې د غلې نذرانه اؤ د څښلو نذرانه . په اور تيارېدُونکې د دې نذرانو بُوئ په مالِک خُدائ باندې ښۀ لګې .
د اوومې مياشتې په لسمه ورځ د عِبادت د پاره راغونډېږئ ، هيڅ څيز به نۀ خورئ اؤ نۀ به څۀ کار کوئ .
مالِک خُدائ ته يوه سوزېدُونکې نذرانه پېش کوئ ، د دې بُوئ په هغۀ باندې ښۀ لګې : يو څخے ، يو ګډ ، اووۀ يو کالن ګډُورى ، چې په يو کښې هم هيڅ عېب نۀ وى .
د غلې دانې صحيح نذرانه پېش کوئ چې په اوړو کښې د زيتُونو تېل ورسره ګډ وى : درې کيلو اوړۀ د څخى سره ، دوه کيلو د ګډ سره ،
اؤ يو کيلو د هر يو ګډُورى سره .
د ګُناه نذرانې په توګه يو چېلے هم پېش کوئ ، د هغې نه علاوه کُوم چېلے چې د کفارې د پاره پېش شوے وى اؤ د هرې ورځې نذرانه د هغې د غلې نذرانې اؤ د څښلو نذرانې سره .
د اوومې مياشتې په پينځلسمه ورځ د عِبادت د پاره راغونډېږئ . د مالِک خُدائ په درناوى کښې اووۀ ورځې دا اختر کوئ اؤ هيڅ کار مۀ کوئ .
په وړومبۍ ورځ په اور تيارېدُونکې نذرانه مالِک خُدائ ته پېش کوئ ، د دې بُوئ په هغۀ باندې ښۀ لګې : ديارلس څخى ، دوه ګډان اؤ څوارلس يو کالن ګډُورى ، چې په يو کښې هم هيڅ عېب نۀ وى .
د غلې صحيح نذرانه پېش کوئ چې په اوړو کښې ورسره د زيتُونو تېل ګډ وى : درې کيلو اوړۀ د هر يو څخى سره ، دوه کيلو د هر يو ګډ سره ،
اؤ يو کيلو د هر يو ګډُورى سره .
د هرې ورځې سوزېدونکې نذرانې ، د غلې نذرانې اؤ د څښلو نذرانې نه علاوه د ګُناه نذرانې په توګه يو چېلے هم پېش کوئ پېش کوئ .
په دويمه ورځ دولس څخى ، دوه ګډان اؤ څوارلس يو کالن ګډُورى پېش کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په دريمه ورځ يولس څخى ، دوه ګډان اؤ څوارلس يو کالن ګډُورى پېش کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په څلورمه ورځ لس څخى ، دوه ګډان اؤ څوارلس يو کالن ګډُورى پېش کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په پينځمه ورځ نهۀ څخى ، دوه ګډان اؤ څوارلس يو کالن ګډُورى پېش کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په شپږمه ورځ اتۀ څخى ، دوه ګډان اؤ څوارلس يو کالن ګډُورى پېش کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په اوومه ورځ اووۀ څخى ، دوه ګډان اؤ څوارلس يو کالن ګډُورى قُربانى کړئ ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
په اتمه ورځ د عِبادت د پاره راغونډېږئ اؤ هيڅ کار مۀ کوئ .
په اور تيارېدُونکې نذرانې په توګه يوه سوزېدُونکې نذرانه مالِک خُدائ ته پېش کړئ ، د دې بُوئ په هغۀ باندې ښۀ لګې : يو څخے ، يو ګډ ، اووۀ يو کالن ګډُورى ، چې په يو کښې هم هيڅ عېب نۀ وى .
د دې سره هغه نورې ټولې نذرانې پېش کوئ چې کُومې د وړومبۍ ورځې د پاره وى .
دا اصُول د سوزېدُونکې نذرانې ، د غلې دانې نذرانې ، د څښلو نذرانې اؤ د سلامتۍ نذرانې د پاره دى چې تاسو يې مالِک خُدائ ته په خپلو مُقررو اخترُونو کښې پېش کوئ . دا د هغه نذرانو نه علاوه دى چې تاسو يې د يوې منختې د پُوره کېدو د نذرانو يا د رضاکارانه نذرانو په توګه ورکوئ . “
نو مُوسىٰ بنى اِسرائيلو ته هغه هر څۀ ووئيل چې مالِک خُدائ هغۀ ته د څۀ حُکم کړے وو .
مُوسىٰ د بنى اِسرائيلو د قبيلو مشرانو ته دا اصُول وښودل :
کله چې يو سړے مالِک خُدائ ته د منختې په توګه څۀ څيز ومنى يا سخت قسم وخورى ، نو هغه به خپله وعده نۀ ماتوى اؤ خامخا به يې پوره کوى .
کله چې يوه جينۍ د پلار په کور کښې اوسېږى اؤ منخته ومنى چې يو څيز به مالِک خُدائ له ورکوى يا د څۀ څيز نه د ځان ساتلو وعده وکړى ،
هغه به خامخا هغه هر څۀ کوى چې هغې کُومه منخته منلې وى يا يې وعده کړې وى خو کۀ د هغې پلار ترې نه خبر شى اؤ څۀ اِعتراض وکړى نو بيا به يې نۀ پُوره کوى .
خو چې کله يې پلار خبر شى اؤ ورته ووائى چې دا وعده مۀ پُوره کوه ، نو د هغې د پاره ضرُورى نۀ ده چې دا وعده پُوره کړى . مالِک خُدائ به هغه معاف کړى ، ځکه چې پلار يې د دې د پُوره کولو نه منع کړه .
کۀ يوه ناوادۀ شوې ښځه يوه منخته ومنى ، د قصده يا په بې ‌ خيالې کښې ، يا وعده وکړى چې د څۀ څيز نه به ځان ساتى اؤ بيا وادۀ شى ،
نو هغې چې کُومه منخته منلې وى يا يې وعده کړې وى نو هغه به خامخا پُوره کوى خو کۀ د هغې خاوند ترې نه خبر شى اؤ څۀ اِعتراض وکړى نو هغه به نۀ پُوره کوى .
خو کۀ خاوند يې خبر شى اؤ د هغه وعدې پُوره کولو نه يې منع کړى ، نو د هغې د پاره دا ضرُورى نۀ ده چې دا وعده پُوره کړى . مالِک خُدائ به هغه معاف کړى .
يوه کونډه يا طلاقه ښځه به خامخا خپل قسم پُوره کوى .
کۀ يوه وادۀ شوې ښځه يوه منخته ومنى ،
نو هغه به خامخا هغه هر څۀ کوى چې هغې منخته منلې وى . کۀ خاوند يې خبر شى اؤ څۀ اِعتراض وکړى نو بيا به يې نۀ پُوره کوى .
خو کۀ خاوند يې خبر شى اؤ هغه د وعدې پُوره کولو نه منع کړى ، نو ضرُورى نۀ ده چې دا وعده پُوره کړى . مالِک خُدائ به هغه معاف کړى ، ځکه چې د هغې خاوند د دې قسم د پُوره کولو نه منع کړې ده .
د هغې خاوند دا حق لرى چې هغې له د دې لوظُونو پُوره کولو اِجازت ورکړى يا ورنۀ کړى .
خو کۀ ، د ورځې د تېرېدو نه پس ، هغه د دې قسم نه خبر شى اؤ څۀ اِعتراض ونۀ کړى ، نو هغه دې خامخا هغه هر څۀ وکړى چې د څۀ يې قسم يا وعده کړې وى . ځکه چې په کُومه ورځ هغه خبر شو نو څۀ اِعتراض يې ونۀ کړو نو قسم دې خامخا پُوره شى .
خو کۀ هغه وروستو قسم نۀ پُوره کوى ، نو د قسم د ماتولو په وجه به هغۀ ته د خپلو بدو سزا مِلاؤ شى .
دا هغه اصُول دى کُوم چې مالِک خُدائ مُوسىٰ ته وښودل چې د هغه قسمُونو د خوړلو په باره کښې دى چې يوه پېغله چې د خپل پلار په کور کښې اوسېږى يا يې يوه وادۀ شوې ښځه يې وخورى .
مالِک خُدائ مُوسىٰ ته ووئيل ،
” د بنى اِسرائيلو سره چې ميديانيانو څۀ کړى وُو د هغې بدل ترې نه واخله . کله چې تۀ دا وکړى نو مړ به شې . “
نو مُوسىٰ خلقو ته ووئيل ، ” د جنګ د پاره تيار شئ ، چې تاسو په ميديانيانو حمله وکړئ اؤ د هغوئ نه د مالِک خُدائ بدله واخلئ .
د اِسرائيليانو د هرې قبيلې نه زر کسان د جنګ د پاره ولېږئ . “
نو د هرې قبيلې نه زر زر سړى خوښ کړے شول ، دولس زره سړو د جنګ د پاره ملا وتړله .
مُوسىٰ هغوئ د اِلعازر اِمام زوئ فينحاس د مشرۍ لاندې جنګ ته ولېږل ، هغۀ د مُقدسو سامانُونو اؤ د بيګلو ذِمه وارى واخستله چې د اِشارو د پاره غږولے شول .
هغوئ په ميديانيانو باندې حمله وکړه ، هم هغه شان چې مالِک خُدائ حُکم کړے وو اؤ ټول سړى يې ووژل ،
سره د پينځو ميديانيانو بادشاهانو چې دا وُو : ايوى ، رِقم ، صور ، حُور اؤ اربع . هغوئ د بعور زوئ بلعام هم ووژلو .
بنى اِسرائيلو د ميديانيانو ښځې اؤ ماشُومان ونيول ، د هغوئ څاروى اؤ رَمې يې بوتلې ، ټول مال يې ورله لُوټ کړو ،
اؤ د هغوئ ټول ښارونه اؤ خېمې يې وسوزولې .
هغوئ ترې نه هغه ټول مالِ غنيمت يوړو چې کُوم يې نيولے وو ، په دې کښې قېديان اؤ ځناور هم وُو ،
اؤ مُوسىٰ ، اِلعازر اؤ د بنى اِسرائيلو ټول قوم له يې راوړل ، چې هغوئ د اُردن سيند نه پورې يريحو ته مخامخ د موآب په مېدانُونو کښې وُو .
مُوسىٰ ، اِلعازر اؤ د قوم ټول مشران لاړل چې د کېمپ نه بهر د لښکر سره مِلاؤ شى .
مُوسىٰ هغه آفسرانو ته سخت غُصه وو ، چې د سلګُونو اؤ زرګُونو مشران وُو اؤ د جنګ نه راوپس شوى وُو .
مُوسىٰ د هغوئ نه تپوس وکړو ، ” تاسو دا ټولې ښځې ولې ژوندئ پرېښودلې دى ؟
ياد ساتئ چې زناناؤ د بلعام په نصيحت عمل وکړو اؤ په فعور کښې يې خلق د مالِک خُدائ نافرمانه کړل ، او د دوئ په وجه د مالِک خُدائ په خلقو باندې وبا راغله ،
نو اوس هغه هر يو هلک اؤ ښځه ووژنئ چا چې زنا کړې وى ،
خو د ځان د پاره هغه ټولې جينکۍ اؤ ښځې ژوندئ پرېږدئ چې هيڅ کله يې زنا نۀ وى کړى .
نو ستاسو هر يو کس چې څوک يې وژلے وى يا د يو مړى سره لګېدلے وى نو هغه به اووۀ ورځې د خېمو نه بهر ايسارېږى . په دريمه اؤ په اوومه ورځ به خپل ځانُونه اؤ هغه ښځې پاکې کړئ چې کُومې مو نيولې دى .
تاسو به خپلې ټولې کپړې اؤ څرمنې ، د چېلو ټولې وړۍ اؤ د لرګى نه جوړ شوے هر څيز پاک کړئ . “
اِلعازر اِمام هغه سړو ته ووئيل کُوم چې د جنګ نه راواپس شوى وُو ، ” دا هغه اصُول دى چې مالِک خُدائ يې مُوسىٰ ته حُکم کړے وو .
کُوم څيز چې نۀ سوزېږى ، لکه سرۀ زر ، سپين زر ، زېړ ، اوسپنه ، قلائى ، يا سيکه ، نو د پاکوالى د پاره به د اور نه تېرولے شى . نور ټول څيزُونه به د پاکوالى د اوبو په ذريعه پاکولے شى .
په اوومه ورځ به تاسو خامخا خپلې جامې وينځئ ، بيا به تاسو پاک شئ اؤ خېمو ته به ننوتلے شئ . “
مالِک خُدائ مُوسىٰ ته ووئيل ،
” تۀ اؤ اِلعازر د قوم د نورو مشرانو سره ، هغه ټول څيزُونه وشمېرئ چې کُوم نيولے شوى دى ، سره د قيديانو اؤ ځناورو .
څۀ څيز چې نيولے شوے وى هغه په دوه برابرو حِصو کښې تقسيم کړئ ، يوه حِصه به د هغو کسانو د پاره وى چې جنګ له تلى وى اؤ يوه حِصه به د نور قوم وى .
د هغو کسانو د حِصې نه چې جنګ ته تلى وى ، د هرو پينځو سوو قيديانو نه ، څاروو نه ، خرو ، ګډو اؤ د چېلو نه يوه برخه د مالِک خُدائ د پاره جُدا کړئ .
دا اِلعازر اِمام له د مالِک خُدائ د پاره د خاص نذرانې په توګه ورکړئ .
کُومه حِصه چې نورو خلقو له ورکړې شوى وى د هغې نه ، د هرو پنځوسو قيديانو نه ، څاروو نه ، خرو ، ګډو اؤ د چېلو نه يوه برخه واخلئ . دا هغه ليويانو له ورکړئ چې د مالِک خُدائ د خېمې د خيال ساتلو ذِمه وار دى . “
مُوسىٰ اؤ اِلعازر هم هغه شان وکړل چې څنګه مالِک خُدائ حُکم کړے وو .
دا هغه څۀ دى چې جنګ له تلو کسانو قبضه کړى وُو ، د دې نه علاوه يې څۀ د خپلو ځانُونو د پاره هم پرېښى وُو : شپږ لاکهه اؤ پينځه اؤيا زره ګډې اؤ چېلۍ ، دوه اؤيا زره څاروى ، يو شپېتۀ زره خرۀ اؤ دوه دېرش زره پېغلې چې هيڅ کله يې زنا نۀ وى کړې .
کُوم کسان چې جنګ له تلى وُو د هغوئ نيمه حِصه درې لاکهه اووۀ دېرش زره اؤ پينځۀ سوه ګډې اؤ چېلۍ وې ، د دې نه د مالِک خُدائ په برخه کښې شپږ سوه اؤ پينځۀ اؤيا وُو ، شپږ دېرش زره څاروى د هغه کسانو د پاره چې جنګ له تلى وُو چې د دې نه د مالِک خُدائ په برخه کښې دوه اؤيا وُو ، دېرش زره اؤ پينځۀ سوه خرۀ د جنګ والا کسانو د پاره وُو ، د دې نه د مالِک خُدائ په برخه کښې يو شپېتۀ وُو ، اؤ شپاړس زره پېغلې د هغه کسانو د پاره وې چې جنګ له تلى وُو ، چې د دې نه د مالِک خُدائ په برخه کښې دوه دېرش وُو .
نو مُوسىٰ اِلعازر له دا برخه د مالِک خُدائ د پاره د خاص برخې په توګه ورکړه ، هم هغه شان چې څنګه مالِک خُدائ حُکم کړے وو .
د قوم حِصه هم هغه هومره وه چې څومره د هغه کسانو وه چې جنګ له تلى وُو : درې لاکهه اووۀ دېرش زره اؤ پينځۀ سوه ګډې اؤ چېلۍ ، شپږ دېرش زره څاروى ، دېرش زره اؤ پينځه سوه خرۀ اؤ شپاړس زره پېغلې .
د دې حِصې نه مُوسىٰ د هر يو پنځوسو قيديانو اؤ ځناورو نه يو يو واخستلو اؤ چې څنګه مالِک خُدائ وئيلى وُو هم هغه شان يې دا ليويانو له ورکړل چې هغوئ د مالِک خُدائ د خېمې د خيال ساتلو ذِمه وار وُو .
بيا هغه آفسران مُوسىٰ له لاړل کُومو چې د لښکر مشرى کړې وه
اؤ مُوسىٰ ته يې ووئيل ، ” صاحِبه ! مُونږ د جنګ والا کسان وشمېرل کُوم چې زمُونږ د مشرۍ لاندې وُو اؤ يو سړے هم په کښې کم نۀ دے .
نو مُونږ د سرو زرو کالى ، بنګړى ، کَړى ، ګوتمې ، والۍ اؤ هارُونه راوړُو چې مُونږ هر يو کس اخستى دى . اؤ مُونږ يې مالِک خُدائ ته د خپل ژوند په کفاره کښې پېش کړُو ، چې هغه مو بچ کړى . “
مُوسىٰ اؤ اِلعازر ترې نه هغه ټول سرۀ زر اؤ کالى واخستل .
د آفسرانو پېش کړے شوې برخه تقريباً دوه سوه کيلو وه .
چې کُوم کسان آفسران نۀ وُو هغوئ هغه لُوټ شوے مال د ځان د پاره کېښودو .
نو مُوسىٰ اؤ اِلعازر اِمام هغه سرۀ زر خېمې ته يوړل ، چې د بنى اِسرائيلو د يادګېرنې د پاره د مالِک خُدائ په حضُور کښې پراتۀ وى .
د روبين اؤ جاد قبيلې سره ډېر څاروى وُو . کله چې هغوئ وليدل چې د يصر اؤ جِلعاد زمکه د څاروو د پاره ښۀ وه ،
نو هغوئ مُوسىٰ ، اِلعازر اؤ د قوم نورو مشرانو له لاړل اؤ ورته يې ووئيل ،
” مالِک خُدائ چې د بنى اِسرائيلو په کُوم وطن نيولو کښې مدد کړے وو په هغې کښې دا ښارونه وُو : عطاروت ، ديبُون ، يصر ، نمراه ، حسبون ، العاليه ، سبماه ، نبُو اؤ بعون . دا زمکه د څاروو د پاره ښۀ ده اؤ مُونږ سره ډېر څاروى دى .
کۀ تاسو خوشه وى نو مُونږ له دا زمکه راکړئ چې زمُونږ ميراث شى ، مُونږ ستاسو خِدمت ‌ ګار يُو اؤ مُونږ مۀ مجبُوروئ چې لاړ شُو اؤ د اُردن سيند نه پورې غاړه اوسېږُو . “
مُوسىٰ ورته ووئيل ، ” ستاسو ورُوڼه اِسرائيليان جنګ له روان دى اؤ تاسو دلته ايسارېږئ څۀ ؟
تاسو د بنى اِسرائيلو زړُونه ولې راماتوئ چې د اُردن سيند نه پورې شى اؤ هغه وطن ته ننوځى چې کُوم مالِک خُدائ ورکړے دے ؟
دغه شان ستاسو پلار ‌ نيکۀ هم کړى وُو کله چې ما هغوئ د قادِش برنيع نه ولېږل چې هغه وطن وګورى .
هغوئ د اشکول وادۍ پورې لاړل اؤ هغه وطن يې وليدو ، خو چې کله هغوئ راواپس شول ، نو هغوئ د بنى اِسرائيلو اِراده بدله کړه چې هغه وطن ته ورننه نۀ وځى کُوم چې مالِک خُدائ هغوئ له ورکړے وو .
مالِک خُدائ په هغه ورځ په قهر وو اؤ يو لوظ يې وکړو :
دوئ زما په لاره روان نۀ دى ، نو زۀ قسم کوم چې کُوم خلق د مِصر نه راوتلى دى هغه يو سړے به هم هغه وطن ته ورننه نۀ وځى چې عُمر يې شل کاله يا د دې نه زيات وى چې د کُوم وطن لوظ ما د اِبراهيم ، اِسحاق اؤ د يعقُوب سره کړے وو .
خو د صرفد يفُنه زوئ کاليب قنيزى اؤ د نون زوئ يشوَع د زړۀ د اخلاصه په مالِک خُدائ پسې روان وُو .
مالِک خُدائ اِسرائيليانو ته په قهر وو اؤ څلوېښت کاله يې په بيابان کښې سرګردانه کړى وُو تر دې پورې چې هغه ټول نسل مړ شو چا چې مالِک خُدائ ناراضا کړے وو .
اؤ اوس تاسو د خپل پلار ‌ نيکۀ په ځائ يو نوې بد ‌ کاره نسل راغلے يئ چې د مالِک خُدائ سخت قهر په اِسرائيليانو باندې بيا راولئ .
د روبين اؤ جاد خلقو کۀ تاسو د هغۀ د لارې نه واوړئ ، نو هغه به يو ځل بيا دا ټول خلق په بيابان کښې پرېږدى اؤ تاسو به د هغوئ د تباهۍ ذِمه وار يئ . “
هغوئ مُوسىٰ ته نزدې ورغلل اؤ ورته يې ووئيل ، ” اول ، مُونږ له اِجازت راکړه چې دلته د خپلو ګډو د پاره شپول جوړ کړُو اؤ د خپلو ښځو اؤ ماشُومانو د پاره ښارونه جوړ کړُو .
بيا به مُونږ دې ته تيار يُو چې د خپلو بنى اِسرائيلو سره جنګ ته لاړ شُو اؤ حمله وکړُو تر دې پورې چې هغه وطن ته يې بوځُو چې کُوم به د هغوئ وى . نو په هغه دوران کښې به زمُونږ ښځې اؤ ماشُومان په هغه پَخو ښارُونو کښې اوسېږى ، دا ښارونه به د هغه وطن د خلقو نه د حِفاظت د پاره وى .
مُونږ به تر هغه وخت پورې خپلو کورُونو ته نۀ راوپس کېږُو چې نورو ټولو بنى اِسرائيلو ته هغه وطن په ميراث کښې حواله شوے نۀ وى .
مُونږ به د اُردن هغه غاړې نه د هغوئ هيڅ جائيداد هم نۀ اخلُو ، ځکه چې مُونږ ته خپله حِصه دلته د اُردن نَمرخاتۀ طرف ته مِلاؤ شوې ده . “
مُوسىٰ ورته ووئيل ، ” کۀ تاسو هم دغه شان کوئ چې څنګه وايئ ، نو دلته د مالِک خُدائ په حضُور کښې د جنګ د پاره تلو ته تيار شئ .
ستاسو د جنګ ټول سړى به د اُردن نه پورې وځى اؤ د مالِک خُدائ د حُکم لاندې به زمُونږ په دُښمن حمله وکړى تر څو چې مالِک خُدائ هغوئ له شکست ورکړى
اؤ هغه وطن ونيسى . بيا تاسو راواپس کېدے شئ ، ځکه چې تاسو به د مالِک خُدائ اؤ د خپلو بنى اِسرائيلو سره ذِمه وارى پُوره کړې وى . نو د مالِک خُدائ په نظر کښې دا وطن ستاسو دے .
خو کۀ تاسو خپله وعده پُوره نۀ کړه ، نو زۀ تاسو خبروم چې تاسو به د مالِک خُدائ خِلاف ګُناه وکړئ . چې دا غلطى ونۀ کړئ ، ګنى تاسو ته به د خپلو بدو سزا مِلاؤ شى .
خپل ښارونه جوړ کړئ اؤ د خپلو ګډو د پاره شپول جوړ کړئ ، خو چې کُومه وعده مو کړې وى هم هغه شان وکړئ ! “
د جاد اؤ د روبين سړو ووئيل ، ” صاحِبه ! مُونږ به هم هغه شان وکړُو چې څنګه تۀ حُکم کوې .
زمُونږ ښځې اؤ ماشُومان اؤ زمُونږ څاروى اؤ ګډې به دلته د جِلعاد په ښار کښې پاتې شى .
خو د مالِک خُدائ د حُکم لاندې مُونږ ټول تيار يُو چې جنګ له لاړ شُو . مُونږ به د اُردن نه پورې واوړُو اؤ جنګ به وکړُو ، هم هغه شان چې څنګه تا ووئيل . “
نو مُوسىٰ اِلعازر ، يشوَع اؤ د بنى اِسرائيلو نورو مشرانو له دا حُکم ورکړو :
” کۀ د جاد اؤ روبين سړى د اُردن نه پورې شى چې هغوئ د مالِک خُدائ په حُکم باندې جنګ ته تيار دى اؤ کۀ د هغوئ په مدد سره هغه وطن فتح کړى ، نو بيا هغوئ له د جِلعاد زمکه په ميراث کښې ورکړئ .
خو کۀ هغوئ د اُردن نه پورې نۀ وځى اؤ ستاسو سره جنګ له لاړ شى ، نو هغوئ ته به د زمکې خپله حِصه د کنعان په وطن کښې ملاوېږى ، لکه څنګه چې تاسو ته ملاوېږى . “
د جاد اؤ روبين کسانو ورته ووئيل ، ” صاحِبه ! مُونږ به هم هغه شان وکړُو چې څنګه مالِک خُدائ حُکم کړے دے .
د هغۀ د حُکم لاندې به مُونږ د کنعان وطن ته ورواوړُو اؤ جنګ ته به لاړ شُو ، خو زمونږ ميراث به د اُردن هم دې غاړى ته وى . “
نو مُوسىٰ د جاد اؤ روبين اؤ د منشه نيمې قبيلې ته د امورى بادشاه سيحون اؤ د بسن بادشاه عوج ټوله علاقه په حواله کړه ، چې په کښې ښارونه اؤ ګېر ‌ چاپېره وطن هم وو .
د جاد قبيلې د ديبُون ، عطاروت اؤ د عرو عير پاخۀ ښارونه بيا جوړ کړل .
ورسره د عطروت شوفان ، يصر ، يجبهه ،
د بيت نمراه اؤ د بيت هاران ښارونه هم جوړ کړل . د هغې ګير چاپيره يې دېوالونه جوړ کړل او د خپلو رمو د ساتلو دپاره يې ځايونه هم جوړ کړل .
د روبين قبيلې دا ښارونه بيا جوړ کړل : حسبون ، العاليه ، قريتايم ،
نبُو ، بعل معون ، ( دا نُومونه وروستو بدل کړے شول ) اؤ سبماه . هغوئ چې کُوم ښارونه بيا جوړ کړل نو نوى نومُونه ورباندې کېښودل .
د منشه زوئ ماکير ډلې د جِلعاد په وطن حمله وکړه اؤ هغه يې ونيولو اؤ هلته چې کُوم اموريان وُو هغه يې ترې نه وشړل .
نو مُوسىٰ د ماکير ډلې له جِلعاد ورکړو اؤ هغوئ هلته اوسېدل .
د منشه قبيلې ، يائير حمله وکړه اؤ څۀ کلى يې ونيول اؤ د ” يائير کلى “ نُوم يې ورباندې کېښودو .
نوبح حمله وکړه اؤ د قنات ښار اؤ د دې کلى يې ونيول اؤ خپل نُوم ” نوبح “ يې پرې کېښودو .
بنى اِسرائيلو د لښکرو په شکل کښې په دې مرحلو کښې سفر وکړو اؤ د مُوسىٰ اؤ هارُون په مشرۍ کښې د مِصر نه لاړل .
د مالِک خُدائ په حُکم باندې ، مُوسىٰ به هر ځل د هغه ځائ نُوم ليکلو چرته به چې هغوئ خېمې لګولې .
د کال د وړومبۍ مياشتې په پينځلسمه ورځ باندې بنى اِسرائيل د مِصر نه لاړل ، دا د اول ځل د فسحې اختر پسې ورځ وه . هغوئ د رعمسيس ښار نه زړۀ ور لاړل چې ټولو مِصريانو ورته کتل ،
چې چا خپل مشران زامن ښخول چې مالِک خُدائ وژلى وُو . ځکه چې مالِک خُدائ د هغوئ د خُدايانو سره اِنصاف کړے وو .
بنى اِسرائيل د رعمسيس ښار نه لاړل اؤ په سُکات کښې يې خېمې ولګولې .
بيا هغوئ په ايتام کښې خېمې ولګولې چې د صحرا په غاړه دے .
د هغه ځائ نه هغوئ فيها ‌ حيروت ته واپس شول ، چې د بعل صفون نَمرخاتۀ په طرف دے اؤ مجدل ته نزدې يې خېمې ولګولې .
هغوئ د فيها ‌ حيروت نه لاړل ، د سيند نه پورې وتل اؤ د شُور صحرا ته وردننه شول ، د دريو ورځو مزل نه پس هغوئ په ماره کښې خېمې ولګولې .
د هغې ځائ نه هغوئ ايليم ته لاړل ، چرته چې هغوئ خېمې ولګولې ، ځکه چې هلته د اوبو دولس چېنې وې اؤ د کهجُورو اؤيا ونې وې .
هغوئ د ايليم نه لاړل اؤ سُور درياب ته نزدې يې خېمې ولګولې .
بيا هغوئ د سينا په بيابان کښې خېمې ولګولې .
بيا هغوئ د سينا بيابان نه لاړل اؤ په دفقه کښې يې خېمې ولګولې ،
د دفقه نه الوش ته لاړل .
هغوئ د الوش نه خېمې اُوچتې کړې اؤ په رفيديم کښې يې ولګولې ، چرته چې د خلقو د پاره د څښلو اوبۀ نۀ وې .
د رفيديم نه واخله تر د حُور غرۀ پورې هغوئ په دې ځايُونو کښې خېمې ولګولې : د سينا په بيابان کښې ، قبروت هتاوه ، حصيروت ، رتمه ، رمون فارص ، لبنه ، رِسه ، قهيلاته ، د شافر په غرۀ کښې ، حراده ، مقهيلوت ، تاحت ، تِره ، متقه ، حشمونه ، مسيروت ، بنى ‌ يعقان ، حور ‌ الجدجاد ، يطبات ، عبرونه ، عصيون جابر ، د سينا بيابان ( چې قادِش دے ) اؤ د حُور غر ، چې د ادوم په لاره دے .
د مالِک خُدائ په حُکم باندې ، هارُون اِمام د حُور غرۀ ته وختلو . د يو سل درويشتو کالو په عُمر کښې چې بنى اِسرائيل د مِصر نه راوتلى وُو د هغې په څلوېښتم کال د پينځمې مياشتې په وړومبۍ ورځ هغه مړ شو .
په جنُوبى کنعان کښې د عراد بادشاه خبر شو چې بنى اِسرائيل راروان دى .
د حُور غرۀ نه واخله تر د موآب مېدانُونو پورې بنى اِسرائيلو په دې ځايُونو کښې خېمې ولګولې : صلمونه ، فونون ، اوبوت ، د موآب په علاقه کښې عى عباريم ، ديبُون جاد ، علمون دبلاتايم ، د نبُو غرۀ ته نزدې د عباريم غرُونه اؤ د اُردن سيند نه پورې يريحو ته مخامخ د موآب په مېدانُونو کښې ، د بيت يشېموت اؤ د کيکرو وادۍ په مېنځ کښې .
د اُردن نه پورې يريحو ته مخامخ د موآب په مېدانُونو کښې مالِک خُدائ مُوسىٰ ته ووئيل
چې بنى اِسرائيلو ته ووايه : ” کله چې تاسو د اُردن نه د کنعان وطن ته واوړئ ،
تاسو د هغه وطن ټول اوسېدُونکى وشړئ . د هغوئ ټولې مجسمې اؤ بُتان مات کړئ اؤ د هغوئ ټولې لوړې عِبادت ‌ خانې ورانې کړئ .
هغه وطن قبضه کړئ اؤ په هغې کښې اوسېږئ ، ځکه چې زۀ هغه تاسو له درکوم .
هغه زمکه د پچې په ذريعه په بېلو بېلو قبيلو اؤ قومُونو باندې تقسيم کړئ . لوئ قوم له ډېره زمکه ورکړئ اؤ وړُوکى قوم له لږه زمکه ورکړئ .
خو کۀ تاسو د هغه وطن اوسېدُونکى ونۀ شړل ، نو هغوئ به ستاسو د پاره داسې وى لکه چې په سترګو کښې تېرۀ خسڼے اؤ د لارې خنډ وى ، چرته چې تاسو اوسېږئ نو هلته به هغوئ تاسو له تکليف درکوى .
کۀ تاسو هغوئ ونۀ شړل ، نو زۀ به تاسو تباه کړم ، لکه څنګه چې ما د هغوئ د تباه کولو منصُوبه جوړه کړې ده . “
مالِک خُدائ مُوسىٰ ته ووئيل
اؤ د بنى اِسرائيلو د پاره دا اصُول يې ورته وښودل : ” کله چې تاسو کنعان ته ورننوځئ ، کُوم وطن چې زۀ تاسو له درکوم ، ستاسو د علاقې حدُونه به داسې وى :
جنُوبى سرحد به د صين صحرا اؤ د عدوم سرحد پورې وى . دا به د نَمرخاتۀ په طرف د مالګې درياب د جنُوبى آخرى سر نه شروع کېږى .
بيا به دا په جنُوب کښې د لړم کنډؤ طرف ته تاؤ وى اؤ د صين صحرا نه واخله تر قادِش برنيع پورې به وى . د هغه ځائ نه به دا سرحد حصر ادار اؤ عصمون ته ورسېږى ،
چرته چې دا به د مِصر په سرحد کښې اؤ د مديتران سيند په آخرى سر کښې د وادۍ طرف ته تاؤ وى .
د مديتران سيند به يې د نمرپرېواتۀ سرحد وى .
شمالى سرحد به د مديتران نه شروع کېږى چې د هور غرۀ پورې به وى ،
اؤ د هغه ځائ نه د حمات درې پورې به وى اؤ صدد ته به ورسېږى
اؤ زفرون ته به هم ورسېږى اؤ په حصر عينان کښې به ختم شى .
د نَمرخاتۀ سرحد به د حصر عينان نه شروع کېږى چې د شفام پورې به وى .
بيا به دا د عين نَمرخاتۀ طرف رِبله ته ورسېږى اؤ د ګليل ډنډ نَمرخاتۀ غاړې غرُونو ته به ورسېږى ،
بيا د اُردن سيند سره د مالګې درياب ته به ورسېږى . دا به ستاسو اؤ د دې نه ګېر ‌ چاپېره سرحدُونه وى . “
نو مُوسىٰ بنى اِسرائيلو ته ووئيل ، ” دا هغه وطن دے چې د پچې اچولو سره به تاسو ته ملاوېږى ، هغه زمکه چې مالِک خُدائ نهۀ نيمو قبيلو ته په حواله کړې ده .
د روبين اؤ جاد اؤ د منشه نيمې قبيلې ته مخکښې خپل ميراث مِلاؤ شوے دے ، چې د هغوئ د کورَنو په مُطابق تقسيم شوے دے .
دې دوه نيمو قبيلو ته د اُردن سيند نَمرخاتۀ طرف ته يريحو ته مخامخ خپله زمکه مِلاؤ شوې ده . “
مالِک خُدائ مُوسىٰ ته ووئيل ،
” اِلعازر اِمام اؤ د نون زوئ يشوَع به په خلقو باندې زمکه تقسيم کړى .
د هرې قبيلې نه يو يو سړے هم خوښ کړه چې د دې په تقسيمولو کښې د هغوئ مدد وکړى . “
دا هغه سړى دى چې مالِک خُدائ خوښ کړل : د يهُوداه قبيلې نه کاليب زوئ د يفُنه ، د شمعُون قبيلې نه شلوميئيل زوئ د عميهود ، د بنيامين قبيلې نه اليداد زوئ د کسلون ، د دان قبيلې نه بُقى زوئ د يجلى ، د منشه قبيلې نه حنيئيل زوئ د ايفود ، د اِفرائيم قبيلې نه قمواېل زوئ د سِفتان ، د زبولون قبيلې نه اليصفن زوئ د فرناح ، د يساکار قبيلې نه فلطيئيل زوئ د عزان ، د آشر قبيلې نه اخيهود زوئ د شلومى اؤ د نفتالى قبيلې نه فدهيئيل زوئ د عميهود .
دا هغه کسان دى چې مالِک خُدائ د کنعان په وطن کښې په خلقو باندې د زمکې تقسيمولو د پاره مُقرر کړل .
د اُردن نه پورې يريحو ته مخامخ د موآب په مېدانُونو کښې مالِک خُدائ مُوسىٰ ته ووئيل ،
” بنى اِسرائيلو ته ووايه چې کُوم ميراث هغوئ ته مِلاؤ شوے دے د هغې نه به څۀ ښارونه د اوسېدو د پاره اؤ د ښارُونو نه ګېر ‌ چاپېره د څران زمکه خامخا ليويانو له ورکوى .
دا ښارونه به د ليويانو وى اؤ هلته به اوسېږى . د څران زمکه به د هغوئ د څاروو اؤ نورو ځناورو د پاره وى .
د څران زمکه به د ښار دېوالُونو نه بهر پينځۀ سوه ګزه په هر طرف خوره وى ،
چې هغه علاقه څلور واړو طرفُونو ته تقريباً زر ګزه وى اؤ ښار يې په مېنځ کښې وى .
تاسو به ليويانو له د پناه د پاره شپږ ښارونه ورکوئ کۀ چرې يو سړے يو کس په غلطۍ سره ووژنى نو هلته به تښتى . د دې نه علاوه ، هغوئ له دوه څلوېښت ښارونه ورکړئ
د څران د زمکې سره ، د هغوئ به ټول اتۀ څلوېښت ښارونه وى .
په هره قبيله کښې د ليويانو د ښارُونو شمېر دې د هغې علاقې د غټوالى يا وړُوکوالى په اندازه معلُوم کړے شى . “
مالِک خُدائ مُوسىٰ ته ووئيل ،
” بنى اِسرائيلو ته ووايه : کله چې تاسو د اُردن سيند نه پورې غاړه واوړئ اؤ د کنعان وطن ته ورننوځئ ،
نو تاسو به د پناه ښارونه خوښ کړئ چې يو سړے په غلطۍ سره څوک مړ کړى نو چې هلته تښتېدلے شى .
هلته به د مړى د خپلوانو نه په حِفاظت کښې وى څوک چې بدل اخستل غواړى . چې په چا باندې د قتل اِلزام وى نو هغه به تر هغه پورې نۀ شى وژلے چې جرګې ته پېش شوے نۀ وى .
شپږ ښارونه خوښ کړئ ،
چې درې د اُردن دې غاړى ته وى اؤ درې د کنعان په وطن کښې وى .
دا ځايُونه به د بنى اِسرائيلو اؤ د مُسافرو د پاره د پناه ښارونه وى چې هغوئ د پردى وطن وى يا په مستقله توګه اوسېدُونکى وى . هر څوک چې په غلطۍ سره څوک ووژنى نو هغه به دې ښارُونو ته تښتېدے شى .
خو ، کۀ څوک د وسلحې ، کاڼى ، يا د لرګى سره څوک ووژنى ، نو هغه قاتِل دے ووژلے به شى .
دا به د مړ شوى کس د نزدې خپلوانو ذِمه وارى وى چې قاتِل مړ کړى . چې کله يې هم پېدا کړى ، نو وبه يې وژنى .
کۀ څوک د چا سره کينه لرى اؤ د هغۀ د مرګ منصُوبه جوړوى ، په څۀ يې وولى اؤ يا ديکه ورکړى نو دا يې د قصده وژنى
يا يې په سُوک ووهى ، نو هغه د قتل مُجرم دے اؤ هغه به وژلے شى . د مړى نزدې خپلوانو دا ذِمه وارى ده چې قاتِل مړ کړى . هغوئ يې چې کله هم پېدا کړى ، نو وبه يې وژنى .
خو کۀ يو کس په غلطۍ سره څوک ووژنى چې د هغۀ سره يې کينه نۀ وى ، کۀ په څۀ يې وولى اؤ يا يې ديکه ورکړى ،
يا چې د چا خيال نۀ وى اؤ يو کاڼے وولى او څوک ورباندې مړ شى اګرچې هغۀ له يې د تکليف رسولو اِراده نۀ وى اؤ دُښمن يې هم نۀ وى ،
نو په داسې حالاتو کښې به جرګه د هغه کس په حق کښې فېصله کوى د چا نه چې مړے شوے وى ، نۀ چې د هغه مړ کس د خپلوان په حق کښې چې بدل اخستل غواړى .
جرګه به د مړى د خپلوان نه هغه کس بچ کوى چې په غلطۍ سره د قتل مُجرم وى اؤ هغوئ به هغه واپس د پناه ښار ته بوځى کُوم ته چې تښتېدلے وى . هغه به هلته تر هغه پورې ايسارېږى چې مشر اِمام مړ نۀ وى .
چې کُوم کس په غلطۍ سره د قتل مُجرم وى کۀ هغه د پناه د ښار نه لاړ شى کُوم له چې ورتښتېدلے وى
اؤ د مړى خپلوان هغه پېدا کړى اؤ وې وژنى ، نو د دې بدل اخستلو په وجه هغه ګُناهګار نۀ دے .
کُوم کس چې په غلطۍ سره د قتل کولو مُجرم وى هغه به خامخا د پناه په ښار کښې تر هغه وخت پورې پاتې کېږى چې تر کُومې پورې مشر اِمام مړ نۀ وى ، خو د هغې نه پس هغه واپس کور ته تلے شى .
دا قانُون به ستاسو اؤ ستاسو د اولاد د پاره وى چې په هر ځائ کښې اوسېږئ .
چې په چا باندې د قتل اِلزام وى نو هغه به صِرف په هغه وخت مُجرم ګڼلے شى اؤ مړ کولے به شى چې په هغۀ باندې دوه کسان يا دوؤ نه زيات ګواهان ګواهى ورکړى ، د يو کس ګواهى د قتل د اِلزام ثابِتولو د پاره کافى نۀ ده .
قاتِل به خامخا وژلے شى . هغه د دې سزا نه په دې نۀ شى خلاصېدلے چې د صُلحې پېسې ورکړى .
کۀ څوک د پناه ښار ته تښتېدلے وى ، نو هغه دې ته مۀ پرېږدئ چې د مشر اِمام د مرګ نه مخکښې د صُلحې پېسې ورکړى د دې د پاره چې کور ته واپس راشى .
هغه وطن مه پليتوئ چې چرته تاسو اوسېږئ ، ځکه د وينې تويَول د هغه وطن پليتول دى اؤ چې په کُومه زمکه باندې وينه توئ شى نو د هغې کفاره نۀ شى ادا کېدلے ، زمکه د هغه کس د وينې تويَولو نه بغېر نۀ پاکېږى چا چې وينه توئ کړې وى .
هغه وطن مۀ پليتوئ چرته چې تاسو اوسېږئ ، ځکه چې زۀ مالِک خُدائ يم اؤ د بنى اِسرائيلو په مېنځ کښې اوسېږم . “
د جِلعاد قوم د کورَنو مشران ، د ماکير زوئ اؤ د منشه نمسے چې د يُوسف زوئ وو ، مُوسىٰ اؤ د بنى اِسرائيلو نورو مشرانو له لاړل .
هغوئ ووئيل ، ” صاحِبه ! مالِک خُدائ تا ته حُکم درکړے دے چې زمکه د پچې په ذريعه په بنى اِسرائيلو تقسيم کړه . مالِک خُدائ دا حُکم هم کړے دے چې زمُونږ د خپلوان صلفحاد جائيداد د هغۀ لُوڼو له ورکړه .
خو دا خبره ياده ساته ! کۀ هغوئ د بلې قبيلې سړو سره ودُونه وکړل ، نو د هغوئ جائيداد به د هغه قبيلې شى اؤ زمُونږ برخه به کمه شى .
د واپس ورکولو په کال کښې ، کله چې کُوم جائيداد خرڅ شوے وى اؤ هغه واپس خپل اصلى مالِک ته ملاوېږى ، نو د صلفحاد د لُوڼو جائيداد به د همېشه د پاره هغه قبېلې ته ورکړے شى چې په کُومه کښې وادۀ شوې وى اؤ دا به زمُونږ د قبيلې د پاره د تاوان خبره وى . “
نو مُوسىٰ بنى اِسرائيلو ته د مالِک خُدائ دا حُکمونه واورول . هغۀ ووئيل ، ” د منشه قبيله چې څۀ وائى هغه ټيک دى ،
اؤ مالِک خُدائ وائى چې د صلفحاد لُوڼه آزادې دى چې د چا سره هم وادۀ کول غواړى خو په خپله قبيله کښې به يې کوى .
د يوې بنى اِسرائيلۍ قبيلې جائيداد به بلې قبيلې ته نۀ شى ورکولے .
هره يوه ښځه چې په کُومه بنى اِسرائيلى قبيله کښې ميراث اخلى نو هم د هغه قبيلې د سړى سره به وادۀ کوى . نو داسې ټولو بنى اِسرائيلو ته به د خپل پلار ‌ نيکۀ په جائيداد کښې ميراث ملاوېږى ،
اؤ د يوې قبيلې جائيداد به بلې قبيلې ته نۀ ملاوېږى . هره بنى اِسرائيلى قبيله به خامخا خپله د ميراث زمکه لرى . “
نو د صلفحاد لُوڼو ، محلاه ، تِرضاه ، حجله ، مَلِکه اؤ نوعه هم هغه شان وکړل چې څنګه مالِک خُدائ مُوسىٰ ته حُکم کړے وو اؤ هغوئ خپلو د ترُونو زامنو سره ودُونه وکړل .
هغوئ د يُوسف زوئ منشه قبيلې په کورَنو کښې ودُونه وکړل اؤ د هغوئ جائيداد د هغوئ د پلار په قبيله کښې پاتې شو .
دا هغه اصُول اؤ قانُون دے کُوم چې مالِک خُدائ د مُوسىٰ په ذريعه د موآب په مېدانُونو کښې د اُردن نه پورې يريحو ته مخامخ بنى اِسرائيلو له ورکړو .
په دې کِتاب کښې هغه خبرې دى کُومې چې مُوسىٰ ټولو اِسرائيليانو ته وکړې کله چې هغوئ د اُردن سيند نَمرخاتۀ طرف ته په صحرا کښې وُو . هغوئ سُوف ته نزدې د اُردن په مېدان کښې وُو ، دا د هغې ښارُونو په مېنځ کښې دے چې د فاران ښار يې يو طرف ته دے اؤ د طوفل ، لابن ، حصيروت ، او د ديذهب ښارونه يې په بل طرف دى .
د غرُونو وطن ادوم په لاره د سينا غرۀ نه واخله تر قادِس برنيع پورې د يولسو ورځو مزل دے .
د هغوئ د مِصر نه د راوتلو نه څلوېښت کاله پس د يولسمې مياشتې په وړومبۍ ورځ ، مُوسىٰ بنى اِسرائيلو ته هغه هر څۀ ووئيل چې مالِک خُدائ هغۀ ته د وئيلو حُکم ورکړے وو .
دا د هغې نه وروستو وُو چې مالِک خُدائ د اموريانو بادشاه سيحون له شکست ورکړے وو ، چې هغۀ د حسبون په ښار بادشاهى کوله اؤ د بسن بادشاه عوج ، چې هغۀ د عستارات اؤ ادرعى په ښارُونو بادشاهى کوله .
دا هغه وخت وو کله چې بنى اِسرائيل د اُردن نَمرخاتۀ طرف ته د موآب په علاقه کښې وُو چې د خُدائ پاک په قانُون اؤ حُکمُونو باندې مُوسىٰ هغوئ پوهول شروع کړل . هغۀ ووئيل چې ،
” کله چې مُونږ د سينا غرۀ سره وُو نو مالِک خُدائ زمُونږ خُدائ پاک مُونږ ته ووئيل چې تاسو د دې غرۀ سره ډېر زيات ايسار شوى يئ .
خېمې اُوچتې کړئ اؤ په سفر روان شئ . د اموريانو د غرُونو وطن اؤ ټولو ګېر ‌ چاپېره علاقو ته لاړ شئ چې د اُردن مېدان ، د غرُونو وطن اؤ لاندې علاقې ، د صحرا علاقه اؤ د مديتران سيند غاړه په کښې ده . د کنعان وطن ته اؤ د لبنان غرُونو نه اخوا د فرات لوئ سيند پورې لاړ شئ .
ګورئ ! دا هغه ټوله زمکه ده د کُومې چې ما ، مالِک خُدائ ، ستاسو پلار ‌ نيکۀ ، اِبراهيم ، اِسحاق ، يعقُوب اؤ د هغوئ د اولاد سره د ورکولو وعده کړې ده . لاړ شئ اؤ هغه قبضه کړئ . “
مُوسىٰ خلقو ته ووئيل ، ” کُوم وخت چې مُونږ لا د سينا غرۀ سره وُو ، نو ما تاسو ته ووئيل چې زۀ په يواځې ځان ستاسو ذِمه وارى نۀ شم اخستے .
مالِک خُدائ ستاسو خُدائ پاک تاسو د آسمان د ستورو په شان بې ‌ شمېره کړى يئ .
مالِک خُدائ ، ستاسو د پلار ‌ نيکۀ خُدائ پاک دې تاسو يو په زر زيات کړى اؤ هغه دې تاسو دولت مند کړى ، لکه څنګه چې هغۀ وعده کړې ده !
خو زۀ يواځې د لانجو فېصله کولو دا دومره لويه ذِمه وارى څنګه برداشت کړم ؟
د هرې قبيلې نه يو څو هوښيار ، پوهه لرُونکى اؤ تجربه ‌ کار سړى خوښ کړئ اؤ زۀ به هغوئ په تاسو مشران جوړ کړم .
اؤ تاسو زما سره متفِق شوئ اؤ ومو وئيل چې دا به ډېر ښۀ کار وشى .
نو ما هغه هوښيار اؤ تجربه ‌ کار مشران واخستل چې تاسو د خپلو قبيلو نه خوښ کړى وُو اؤ هغوئ مې ستاسو مشران جوړ کړل . چې څۀ د لسو ، څۀ د پنځوسو ، څۀ د سوُونو اؤ څۀ د زرګُونو کسانو ذِمه وار وُو . ما ستاسو د قبيلو د پاره نور آفسران هم مُقرر کړل .
په هغه وخت ما ستاسو قاضيانو له حُکم ورکړو چې ستاسو د خلقو په مېنځ کښې کُومې لانجې راځى نو هغې ته غوږ نيسئ . هره يوه لانجه په اِنصاف سره فېصله کوئ ، کۀ د دې لانجې تعلُق صِرف ستاسو خپلو خلقو سره وى يا کۀ په کښې هغه مُسافر هم شريک وى کُوم چې ستاسو سره اوسېږى .
په فېصلو کښې د چا طرفدارى مۀ کوئ ، د هر چا سره يو شان اِنصاف کوئ ، دې خبرې ته مۀ ګورئ چې هغه مالدار دے اؤ کۀ غريب . د هيچا نه مۀ يرېږئ ، ځکه چې کُومې فېصلې تاسو کوئ هغه د خُدائ پاک د طرف نه وى . کۀ يوه لانجه ستاسو د پاره ډېره مُشکله وى نو ما له يې راوړئ چې زۀ يې هواره کړم .
هم په هغه وخت ما د هغه نورو ټولو څيزُونو حُکم درکړو چې تاسو يې کوئ .
مُونږ هم هغه شان وکړل چې څنګه مالِک خُدائ زمُونږ خُدائ پاک حُکم راکړے وو . مُونږ د سينا غرۀ نه لاړُو اؤ په هغه لوئ اؤ خطرناک بيابان کښې د اموريانو غرُونو وطن پورې روان وُو . کله چې مُونږ قادِس برنيع ته ورسېدُو ،
نو ما ووئيل چې اوس تاسو د اموريانو د غرُونو وطن ته راغلى يئ ، کُوم چې مالِک خُدائ زمُونږ خُدائ پاک ، زمُونږ د پلار ‌ نيکۀ خُدائ پاک مُونږ له راکوى . ګورئ ! هغه دا دے . لاړ شئ اؤ هغه قبضه کړئ هم هغه شان لکه څنګه چې هغۀ حُکم کړے دے . يرېږئ مه اؤ مۀ بې ‌ حوصلې کېږئ .
خو تاسو ما له راغلئ اؤ ومو وئيل چې د ځان نه مخکښې به سړى ولېږُو چې هغه وطن وګورى اؤ مُونږ ته ووائى چې د ورتلو د پاره کُومه لار ښۀ ده اؤ هلته ښارونه څنګه دى .
دا خبره په ما ښۀ ولګېده ، نو ما د دولسو قبيلو نه يو يو سړے خوښ کړو .
هغوئ د اسکال مېدان پورې د غرُونو وطن ته د معلُوماتو حاصِلولو د پاره لاړل .
هغوئ چې هلته کُومه مېوه ومُوندله نو لږه يې ترې نه راوړه اؤ هغوئ ووئيل چې مالِک خُدائ زمُونږ خُدائ پاک چې کُوم وطن مُونږ له راکوى هغه ډېر آباد دے .
خو تاسو د مالِک خُدائ زمُونږ د خُدائ پاک د حُکم نه سرکشى وکړه اؤ هغه وطن ته وردننه نۀ شوئ .
تاسو يو بل ته وغورېدئ اؤ ومو وئيل : مالِک خُدائ زمُونږ نه نفرت کوى . هغۀ مُونږ د مِصر وطن نه صِرف د دې د پاره راوويستلُو چې اموريانو ته مو حواله کړى چې هغوئ مُونږ ووژنى .
مُونږ هلته ولې لاړ شُو ؟ مُونږ يرېږُو . کُوم سړى چې مُونږ هلته لېږلى وُو هغوئ مُونږ ته ووئيل چې د هغه ځائ خلق زمُونږ نه تکړه اؤ لوړ لوړ دى اؤ هغوئ په داسې ښارُونو کښې اوسېږى چې دېوالُونه يې آسمان ته رسېږى . هغوئ هلته دېوان هم وليدل !
خو ما درته ووئيل چې د هغه خلقو نه مۀ يرېږئ .
مالِک خُدائ ستاسو خُدائ پاک به ستاسو لارښودنه وکړى اؤ هغه به ستاسو د پاره جنګ کوى ، هم هغه شان لکه څنګه چې هغۀ ستاسو په مخکښې په مِصر کښې وکړل
اؤ په بيابان کښې يې چې څۀ وکړل نو تاسو په خپلو سترګو وليدل چې هغۀ تاسو په حِفاظت سره تر دې ځائ پورې داسې راوستلئ ، لکه چې پلار خپل زوئ بوځى .
خو د دې هرې خبرې باوجُود ، تاسو بيا هم په مالِک خُدائ يقين نۀ کوئ ،
هغه همېشه ستاسو نه مخکښې روان وو چې ستاسو د پاره د خېمو لګولو ځائ ولټوى . د ستاسو لار ښودنې د پاره هغه به ستاسو په مخکښې د شپې د اور په ستن کښې اؤ د ورځې د وريځې په ستن کښې روان وو .
مالِک خُدائ ستاسو شکايتُونه واؤرېدل اؤ په غُصه شو ، نو هغۀ دا قسم وخوړو اؤ وې وئيل ،
ستاسو د دې بد عمله نسل نه يو کس به هم هغه زرخېز وطن ته ورننه نۀ وځى چې د کُوم د ورکولو لوظ ما ستاسو پلار ‌ نيکۀ سره کړے دے .
صِرف د يفُنه زوئ کالب به ورننوځى . ځکه چې هغه په ما ايمان لرى اؤ زۀ به هغۀ اؤ د هغۀ اولاد له هغه وطن ورکړم د کُوم چې هغۀ معلُومات حاِصل کړى دى .
ځکه چې ستاسو په وجه مالِک خُدائ ما ته هم غُصه شو اؤ وې وئيل چې اے مُوسىٰ ! تۀ به هم هغه وطن ته ورننه نۀ وځې .
خو د خپل مددګار ، د نون زوئ يشوَع ، حوصله مضبُوطه کړه . هغه به اِسرائيليان بوځى چې هغه وطن قبضه کړى .
بيا مالِک خُدائ مُونږ ټولو ته ووئيل چې ستاسو واړۀ بچى به هغه وطن ته ورننه وځى ، چې هغوئ په ښۀ اؤ بد نۀ پوهېږى . هغه ماشُومان چې تاسو ووئيل چې ستاسو دُښمنان به يې ونيسى . زۀ به هغوئ له هغه وطن ورکوم اؤ هغوئ به يې قبضه کوى .
خو اوس تاسو واپس وګرځئ اؤ بېرته بيابان ته په هغه لار لاړ شئ کُومه چې سُور درياب ته ځى .
تاسو ووئيل ، مُوسىٰ ! مُونږ د مالِک خُدائ خِلاف ګُناه کړې ده . خو اوس به مُونږ حمله وکړُو ، چې څنګه مالِک خُدائ زمُونږ خُدائ پاک مُونږ ته حُکم کړے دے . بيا ستاسو هر يو کس د جنګ د پاره تيار شو ، خيال مو دا وو چې د غرُونو وطن قبضه کول به آسان کار وى .
خو مالِک خُدائ ما ته ووئيل چې هغوئ له خبردارے ورکړه چې حمله ونۀ کړى ، ځکه چې زۀ به د هغوئ مل نۀ يم اؤ دُښمن به هغوئ له شکست ورکړى .
مالِک خُدائ چې څۀ وئيلى وُو نو هغه ما تاسو ته ووئيل ، خو تاسو د هغې ته هيڅ توجو ورنۀ کړه . تاسو د هغۀ خِلاف سرکشى وکړه اؤ د خپل غرُور سره د غرُونو وطن ته روان شوئ .
نو په هغه غرُونو کښې چې کُوم اموريان اوسېدل هغوئ ستاسو خِلاف لکه د مچو په شان راووتل . هغوئ د حُرمه پورې په تاسو پسې وُو اؤ هلته يې د غرُونو په وطن ادوم کښې شکست درکړو .
بيا تاسو د مالِک خُدائ په مخکښې وژړل ، خو نۀ هغۀ ستاسو فرياد واؤرېدو اؤ نۀ يې درته غوږ ونيوو .
نو د هغې نه پس مُونږ په قادِس کښې ډېر وخت ايسار وُو .
په آخِر کښې مُونږ راوګرځېدو اؤ په هغه لار بيابان ته لاړُو کُومه چې سُور درياب ته تلې وه ، هم هغه شان چې څنګه مالِک خُدائ حُکم کړے وو اؤ ډېره موده د غرُونو وطن ادوم کښې سرګردانه ګرځېدو .
بيا مالِک خُدائ ما ته ووئيل چې
تاسو ډېره موده په دې غرُونو کښې په ګرځېدو تېره کړې ده نو د شمال طرف ته لاړ شئ .
هغۀ ما ته ووئيل چې دوئ ته دا اصُول وښايه : تاسو به د غرُونو وطن ادوم نه تېر شئ ، چې هغه ستاسو د لرې خپلوانو د عيساؤ علاقه ده . هغوئ به ستاسو نه ويرېږى ،
خو تاسو به هغوئ نۀ راپاروئ ، ځکه چې زۀ تاسو له د هغوئ د وطن يو قدم ځائ هم نۀ درکوم . ادوم ما د عيساؤ اولاد له ورکړے دے .
تاسو به خوراک اؤ اوبۀ د هغوئ نه په پېسو اخلئ .
ياد ساتئ چې مالِک خُدائ ستاسو خُدائ پاک څنګه تاسو له په هر کار کښې برکت درکړے دے . کله چې تاسو په دې لوئ بيابان کښې سرګردانه ګرځېدئ نو هغۀ ستاسو خيال ساتلے دے . هغه په دې څلوېښتو کالو کښې ستاسو مل وو اؤ په تاسو باندې د يو څيز کمے هم نۀ دے راغلے .
نو مُونږ روان وُو اؤ هغه لار مو پرېښوده کُومه چې د ايلات اؤ عصيون جابر ښارُونو نه د مالګې درياب ته تلې وه اؤ مُونږ د موآب صحرا په طرف تاؤ شوُو .
مالِک خُدائ ما ته ووئيل چې د موآب خلقو له تکليف مۀ ورکوئ ، چې د لُوط اولاد دے اؤ نۀ چې ورسره جنګ وکړئ . ما هغوئ له د عار ښار ورکړے دے اؤ زۀ به تاسو له د هغوئ د زمکې نه لږه هم نۀ درکوم .
د دېوانو يو طاقتور نسل چې د ايميان په نُوم يادېدو هغوئ د عار په ښار کښې اوسېدل . هغوئ د عناقيانو په شان لوړ لوړ وُو ، کُوم چې د دېوانو بل نسل وو .
د عناقيانو په شان هغوئ هم د رفائيانو په نُوم مشهُور وُو ، خو موآبيانو هغوئ ته ايميان وئيل .
حوريان په ادوم کښې اوسېدل ، خو د عيساؤ اولاد هغوئ وشړل ، د هغوئ قوم يې تباه کړو اؤ د هغوئ په ځائ په خپله اوسېدل ، لکه څنګه چې وروستو اِسرائيليانو خپل دُښمنان د هغه وطن نه وشړل کُوم چې مالِک خُدائ هغوئ له ورکړے وو . “
مُوسىٰ خپله خبره جارى وساتله اؤ وې وئيل ، ” بيا مُونږ د زرد سيند نه پورې وتلُو لکه څنګه چې مالِک خُدائ مُونږ ته وئيلى وُو .
دا د هغې نه اتۀ دېرش کاله پس وُو چې مُونږ د قادِس برنيع نه تلى وُو . د هغه نسل د جنګ ټول سړى مړۀ شوى وُو ، لکه څنګه چې مالِک خُدائ وئيلى وُو .
مالِک خُدائ هغوئ له تر هغه سزا ورکوله چې هغوئ ټول د قوم نه ختم شوى نۀ وُو .
کله چې د جنګ د عُمر ټول سړى مړۀ شوى وُو ،
نو مالِک خُدائ مُونږ ته ووئيل چې
نن به تاسو د عار په لاره د موآب علاقې نه تېرېږئ .
بيا به تاسو د عمونيانو وطن ته نزدې يئ ، کُوم چې د لُوط اولاد دے . هغوئ له تکليف مۀ ورکوئ اؤ نۀ چې ورسره جنګ وکړئ ، ځکه چې ما کُومه زمکه هغوئ له ورکړې ده د هغې زمکې نه لږه هم تاسو له نۀ درکوم . “
دا علاقه د رفائيانو د وطن په نُوم هم مشهُور ده ، دا د هغه خلقو نُوم دے چې هلته اوسېدل ، عمونيانو هغوئ د زمزميانو په نُوم يادول .
هغوئ د عناقيانو په شان لوړ لوړ وُو . هغوئ ډېر زيات وُو اؤ هغوئ يو طاقتور نسل وو . خو مالِک خُدائ هغوئ تباه کړل ، نو عمونيانو د هغوئ په وطن قبضه وکړه اؤ د هغوئ په ځائ په خپله اوسېدل .
مالِک خُدائ د ادوميانو د پاره هم دغه شان وکړل ، چې د عيساؤ اولاد وو اؤ د غرُونو په وطن ادوم کښې اوسېدل . هغۀ حوريان تباه کړل ، نو ادوميانو د هغوئ په زمکه قبضه وکړه اؤ د هغوئ په ځائ په خپله اوسېدل ، چرته چې تر اوسه پورې هغوئ اوسېږى .
د مديتران سيند د غاړې سره دا وطن په هغه خلقو آباد وو چې هغوئ د کريت د جزيرې وُو . هغوئ عويان تباه کړل ، کُوم چې اصلى اوسېدُونکى وُو اؤ د غزه ښار پورې د هغوئ په ټول وطن يې قبضه وکړه .
کله چې مُونږ د موآب نه تېر شوى وُو ، مالِک خُدائ مُونږ ته ووئيل ، اوس ، روان شئ اؤ د ارنون سيند نه پورې وځئ . زۀ د حسبون امورې بادشاه سيحون اؤ د هغۀ وطن تاسو له درکوم ، په هغۀ حمله وکړئ اؤ د هغۀ وطن قبضه کړئ .
د نن نه به د دُنيا په ټولو قومُونو باندې ستاسو يره واچوم . هر څوک به ستاسو نُوم اؤرېدو سره په لړزان کېږى .
بيا ما د قديمات د بيابان نه د حسبون بادشاه سيحون ته د صُلحې د پېش ‌ کش د پاره پېغام وړُونکى ورولېږل :
مُونږ پرېږده چې ستا د وطن نه تېر شُو . مُونږ به نېغ روان يُو اؤ د لارې نه به اخوا دېخوا نۀ اؤړُو .
مُونږ چې کُوم خوراک وخورُو اؤ چې کُومې اوبۀ وڅښُو نو د هغې پېسې به درکړُو . مونږ صِرف ستاسو د وطن نه تېريدل غواړو ،
اؤ چې د اُردن سيند نه هغه زمکې ته پورې وځو کُومه چې مالِک خُدائ زمُونږ خُدائ پاک مُونږ له راکوى . د عيساؤ اولاد په ادوم کښې اوسېږى اؤ موآبيان چې په عار کښې اوسېږى ، هغوئ مُونږ له اِجازت راکړو چې د هغوئ په علاقه کښې تېر شُو .
خو سيحون بادشاه مُونږ پرې نۀ ښودو چې د هغۀ په وطن کښې تېر شُو . مالِک خُدائ ستاسو خُدائ پاک هغه سخت طبيعته اؤ ضدى کړے وو ، نو مُونږ شکست ورکړو اؤ د هغۀ علاقه مو ونيوله ، چې تر اوسه پورې زمُونږ په قبضه کښې ده .
بيا مالِک خُدائ ما ته ووئيل ، ګوره ! ما سيحون بادشاه اؤ د هغۀ وطن ستاسو په مخکښې کمزورے کړے دے ، د هغۀ وطن ونيسئ اؤ قبضه يې کړئ .
سيحون د خپلو ټولو سړو سره د يهض ښار سره نزدې زمُونږ سره د جنګ د پاره راووتلو .
خو مالِک خُدائ زمُونږ خُدائ پاک هغه مُونږ له په لاس کښې راکړو ، مُونږ هغه ، د هغۀ زامن اؤ د هغۀ ټول سړى ووژل .
هم په هغه وخت مُونږ ټول ښارونه ونيول اؤ تباه مو کړل اؤ هر يو کس ، سړى ، ښځې اؤ ماشُومان مو ووژل . مُونږ هيڅ څوک هم ژوندے پرې نۀ ښودو .
مُونږ څاروى بوتلل اؤ ښارونه مو لُوټ کړل .
مالِک خُدائ زمُونږ خُدائ پاک د عروعير نه واخله ، چې د ارنون مېدان په غاړه باندې دے اؤ کُوم ښار چې د هغه مېدان په مېنځ کښې دے ، تر جِلعاد پورې ټول ښارونه راباندې ونيول . داسې د يو ښار دېوالُونه هم نۀ وُو چې زمُونږ مخه يې نيولے وے .
خو نۀ مُونږ د عمونيانو علاقې ته لاړُو ، نۀ د يبوق سيند غاړې ته ، نۀ د غرُونو وطن ښارُونو ته اؤ نۀ بل نزدې يو ځائ ته لاړُو چرته چې مالِک خُدائ زمُونږ خُدائ پاک د تلو نه منع کړى وُو .
” اؤ بيا ، مُونږ د بسن علاقې طرف ته لاړُو اؤ د ادرعى ښار ته نزدې د عوج بادشاه د خپل ټول لښکر سره زمُونږ سره جنګ د پاره راووتلو .
خو مالِک خُدائ ما ته ووئيل چې د هغۀ نه مۀ يرېږه . زۀ هغه ، د هغۀ سړى اؤ د هغۀ ټوله علاقه تاسو له درکوم . د هغۀ سره هم هغه شان کار وکړئ لکه څنګه چې مو د امورى بادشاه سيحون سره کړے وو چې هغۀ په حسبون بادشاهى کوله .
نو مالِک خُدائ د عوج بادشاه اؤ د هغۀ خلق هم مُونږ له په لاس کښې راکړل اؤ مُونږ هغوئ ټول ووژل . يو کس هم ژوندے پاتې نۀ شو .
هم په هغه وخت مُونږ د هغۀ ټول ښارونه قبضه کړل ، داسې يو ښار هم نۀ وو چې مُونږ نيولے نۀ وو . مُونږ ټول شپېتۀ ښارونه ونيول ، د ارجوب ټوله علاقه چرته چې د بسن بادشاه عوج بادشاهى کوله .
د دې ټولو ښارُونو لوړ لوړ پاخۀ دېوالُونه وُو ، دروازې اؤ د دروازو بندولو د پاره يې سيخُونه وُو اؤ هلته داسې کلى هم وُو چې دېوالُونه يې نۀ وُو .
مُونږ ټول ښارونه تباه کړل اؤ ټول سړى ، ښځې اؤ ماشُومان مو ووژل ، هم هغه شان لکه څنګه چې مُونږ د حسبون بادشاه چې نُوم يې سيحون وو په ښارُونو کښې کړى وُو .
مُونږ ټول څاروى بوتلل اؤ ښارونه مو لُوټ کړل .
په هغه وخت کښې مُونږ د هغه دوه امورى بادشاهانو نه د اُردن سيند نَمرخاتۀ طرف ته ، د ارنون سيند نه واخله د حرمون غرۀ پورې علاقه ونيوله .
صيدانيان د حرمون غرۀ ته سِريون نُوم اخلى اؤ اموريان ورته سنير وائى .
مُونږ د بسن بادشاه عوج ټول وطن قبضه کړو : د لوړې علاقې ښارونه ، د جِلعاد اؤ بسن علاقې ، د سلکه اؤ ادرعى ښارُونو پورې . “
عوج بادشاه د رفائيانو آخرى کس وو . د هغۀ د ښخېدو صندُوق د کاڼى نه جوړ وو ، چې ديارلس فُټه اُوږد اؤ دوه ګزه پلن وو . دا تر اوسه پورې د عمونيانو په ښار ربه کښې شته دے .
” کله چې مُونږ په هغه وطن قبضه وکړه ، نو ما د ارنون سيند ته نزدې د عروعير ښار علاقه اؤ د غرُونو وطن جِلعاد برخه ، سره د دې د ښارُونو د روبين اؤ جاد قبيلو په حواله کړه .
د جِلعاد هغه پاتې برخه اؤ ټول بسن ما د منشه نيمې قبيلې په حواله کړو ، چرته چې عوج بادشاهى کړې وه ، هغه د ټول ارجوب علاقه وه . “ بسن د رفائيانو وطن په نُوم مشهُور وو .
د منشه قبيلې يائير د ارجوب ټوله علاقه ونيوله ، کُوم چې بسن دے اؤ داسې د جسُور اؤ معکه د سرحد پورې . هغۀ په دې کلو باندې خپل نُوم کېښودو اؤ دا تر اوسه پورې د يائير کلى په نُوم يادېږى .
” د منشه قبيلې ډلې مکير ته ما جِلعاد په حواله کړو .
اؤ د جِلعاد نه واخله د ارنون سيند پورې علاقه ما د روبين اؤ جاد قبيلو په حواله کړه . د هغوئ سرحد د سيند مېنځ وو اؤ د هغوئ بل سرحد د يبوق سيند وو ، چې د هغې يوه برخه د عمونيانو سرحد وو .
د هغوئ علاقه د اُردن سيند پورې خوره وه اؤ لاندې د ګليل ډنډ نه واخله د مالګې سيند پورې اؤ د پِسګه د غرۀ لمنې پورې خوره وه .
هم په هغه وخت ، ما هغوئ ته دا اصُول وښودل : مالِک خُدائ ستاسو خُدائ پاک د اُردن نَمرخاتۀ طرف ته دا وطن د نيولو د پاره تاسو له درکړے دے . خپلو جنګى سړو له وسلحه ورکړئ اؤ هغوئ د بنى اِسرائيلو د نورو قبيلو نه مخکښې د اُردن نه پورې ولېږئ ، چې په هغه وطن نيولو کښې د هغوئ مدد وکړى .
ما ته پته ده چې تاسو سره ډېر څاروى دى ، نو صِرف ستاسو ښځې ، بچى اؤ څاروى به په هغه ښارُونو کښې ستاسو نه پاتې شى کُوم چې ما ستاسو په حواله کړى دى .
هغه وطن چې مالِک خُدائ يې اِسرائيليانو له ورکوى چې د اُردن نمرپرېواتۀ طرف ته دے ، د هغې په نيولو کښې تر هغې پورې د اِسرائيليانو مدد وکړئ چې مالِک خُدائ هغوئ هلته په آمن سره اوسېدو ته پرېښى نۀ وى ، لکه څنګه چې هغۀ تاسو په آمن کړى يئ . د هغې نه پس ، تاسو واپس دې وطن ته راتلے شئ کُوم چې ما ستاسو په حواله کړے دے .
بيا ما يشوَع ته دا اصُول وښودل : تا هغه هر څۀ وليدل چې مالِک خُدائ ستاسو خُدائ پاک د هغه دوه بادشاهانو يعنې سيحون اؤ عوج سره وکړل ، اؤ چې د چا په وطن هم حمله کوئ نو هم هغه شان به ورسره وشى .
د هغوئ نه مۀ يرېږئ ، ځکه چې مالِک خُدائ ستاسو خُدائ پاک به ستاسو د پاره جنګ وکړى .
په هغه وخت کښې ما د زړۀ د اِخلاصه دا دُعا وکړه چې ،
اے مالِکه خُدايه ! ما ته پته ده چې تا صِرف خپله لوئى اؤ طاقت خپل خِدمت کوُونکى ته څرګندول شروع کړل . په آسمان اؤ په زمکه کښې داسې خُدائ نشته چې ستا په شان لوئ لوئ کارُونه وکړى .
مالِکه خُدايه ! ما پرېږده چې د اُردن سيند نه پورې وځم اؤ چې هغه زرخېزه زمکه ووينم چې په بل طرف باندې ده اؤ چې د غرُونو ښائسته وطن اؤ د لبنان غرُونه ووينم .
خو ستاسو په وجه مالِک خُدائ ما ته په قهر وو اؤ زما سوال يې وانۀ ورېدو . اؤ راته يې ووئيل ، بس نور چې د دې ذِکر ونۀ کړئ !
د پِسګه غرۀ سر ته لاړ شه او هر طرف ته وګوره . چې څۀ درته ښکارى نو هغه په غور سره وګوره ، ځکه چې تۀ به هيڅ کله هم د اُردن نه پورې نۀ وځې .
د دې په ځائ يشوَع ته خپل اصُول وښايه . د هغۀ حوصله مضبُوطه کړه ، ځکه چې هغه به د خلقو لارښودنه کوى چې هغه وطن قبضه کولو له ورپورې وځى کُوم چې تۀ وينې .
نو مُونږ بيت فعور ښار ته مخامخ په هغه مېدان کښې پاتې شوُو . “
بيا مُوسىٰ خلقو ته ووئيل ، ” کۀ تاسو په هغه ټولو حُکمُونو عمل کوئ کُوم چې زۀ درته ښايم ، نو تاسو به ژوندى پاتې شئ اؤ هغه وطن به قبضه کړئ چې مالِک خُدائ د ستاسو پلار نيکۀ خُدائ پاک يې تاسو له درکوى .
زۀ چې تاسو له کُوم حُکم درکړم په هغې کښې مۀ څۀ زياتوئ اؤ مۀ څۀ کموئ . چې ما مالِک خُدائ ستاسو خُدائ پاک کُوم حُکمونه درکړى دى په هغې عمل کوئ .
تاسو په خپله وليدل چې د فعور په غرۀ کښې مالِک خُدائ څۀ وکړل . هغۀ هغوئ ټول تباه کړل چا چې د بعل عِبادت کولو ،
خو ستاسو هغه کسان چې د مالِک خُدائ ستاسو د خُدائ پاک وفادار وُو ، هغوئ تر نن ورځې پورې ژوندى پاتې دى .
ما تاسو ته هغه ټول قانُون ښودلے دے ، کُوم چې مالِک خُدائ زما خُدائ پاک ما ته ښودلے دے چې تاسو هغه قانُون په هغه وطن کښې پُوره کړئ چې د قبضه کولو د پاره ورباندې حمله کوئ .
په وفادارۍ سره په دې عمل کوئ ، نو د نورو قومُونو خلقو ته به پته ولګېږى چې تاسو څومره هوښيار خلق يئ . کله چې هغوئ د دې ټول قانُون نه خبر شى ، نو هغوئ به ووائى ، دا عظيم قوم څومره حِکمت اؤ پوهه لرى !
بل داسې يو قوم هم نشته چې هغه هر څومره لوئ وى ، چې د هغوئ داسې خُدائ وى چې په ضرُورت کښې ورته دومره نزدې وى لکه څومره چې مالِک خُدائ زمُونږ خُدائ پاک مُونږ ته نزدې دے . مُونږ چې کله هم د مدد د پاره هغۀ ته سوال وکړُو نو هغه زمُونږ سوال قبلوى .
بل داسې يو قوم هم نشته چې هغه هر څومره لوئ وى ، چې د هغوئ سره داسې د صداقت قانُون وى لکه چې نن ما تاسو ته ښودلے دے .
پام کوئ ! اؤ دا خبره يقينى کړئ چې تر کُومې پورې تاسو ژوندى يئ نو څۀ چې مو په خپلو سترګو ليدلى دى هغه مۀ هېروئ . خپل بچى اؤ نمسى د هغه ورځې نه خبر کړئ ،
چې تاسو د سينا په غرۀ باندې د مالِک خُدائ ستاسو خُدائ پاک په حضُور کښې ولاړ وئ ، کله چې هغۀ ما ته ووئيل چې خلق راغونډ کړه . زۀ غواړم چې د هغوئ سره خبرې وکړم ، نو چې تر کُومې پورې هغوئ ژوندى وى نو زما فرمانبردارى به ايزده کوى اؤ خپلو بچو ته به ښايئ چې هم دغسې کوى .
چې تاسو څنګه د غرۀ لمنې ته لاړئ اؤ هلته ودرېدئ په کُوم چې اور لګېدلے وو اؤ لمبې يې آسمان ته ختلې اؤ وريځ اؤ تکه توره تيارۀ شوه .
هغوئ ته ووايئ چې مالِک خُدائ ستاسو سره څنګه د اور نه خبرې وکړې ، تاسو څنګه د هغۀ خبرې واؤرېدلې خو د هغۀ صورت مو ونۀ ليدو .
هغۀ تاسو ته ووئيل چې د هغه تړون پُوره کولو د پاره به څۀ کوئ ، تاسو به په هغه لسو حُکمُونو عمل کوئ ، کُوم چې د کاڼو په هغه دوه تختو باندې ليکلى وُو .
مالِک خُدائ ما ته ووئيل چې تاسو ته هغه ټول قانُون وښايم چې په هغې به تاسو په هغه وطن کښې عمل کوئ چې په کُوم باندې تاسو حمله کوئ اؤ قبضه کوئ يې .
کله چې مالِک خُدائ د سينا په غرۀ باندې د اور نه تاسو سره خبرې وکړې اؤ تاسو د هغۀ صورت ونۀ ليدو ، نو خپلې فائدې د پاره پام کوئ چې
په هر شکل کښې بُت جوړولو په وجه خپل ځانُونه ګُناهګار نۀ کړئ ، کۀ هغه شکل د نر وى ، يا د ښځې ،
د ځناور يا د مارغۀ ،
د داسې يو ځناور چې په زمکه تلل کوى يا کۀ په اوبو کښې د کب وى .
په داسې آزمېښت کښې مۀ پرېوزئ چې څۀ په آسمان کښې ګورئ چې د هغې عِبادت يا خِدمت وکړئ ، لکه نمر ، سپوږمۍ اؤ ستورى . مالِک خُدائ ستاسو خُدائ پاک نورو ټولو خلقو ته دا ورکړى دى چې عِبادت يې کوى .
خو تاسو هغه خلق يئ چې مالِک خُدائ د مِصر نه راوويستلئ چرته چې تاسو د اور په تنور کښې وئ . هغۀ تاسو ځکه راوويستلئ چې هغه تاسو خپل خلق جوړ کړى لکه چې نن تاسو يئ .
ځکه چې ستاسو په وجه مالِک خُدائ ستاسو خُدائ پاک ما ته غُصه وو اؤ دا قسم يې وخوړو چې تۀ به د اُردن سيند نه پورې نۀ وزې چې هغه آباد وطن ته ننوځې کُوم چې هغه تاسو له درکوى .
زۀ به په دې وطن کښې مړ شم اؤ هيڅ کله به د سيند نه پورې نۀ وځم ، خو هغه وخت نِزدے دے چې تاسو به واوړئ اؤ هغه آباده زمکه به قبضه کړئ .
پام کوئ ! مالِک خُدائ ستاسو خُدائ پاک چې ستاسو سره کُوم تړون کړے دے هغه مۀ هېروئ . د هغۀ حُکم منئ چې يو قِسم بُت هم مۀ جوړوئ
ځکه چې مالِک خُدائ ستاسو خُدائ پاک د يو بل شوى اور په شان دے ، اؤ غېرتى خُدائ پاک دے .
تر دې پورې چې تاسو به په هغه وطن کښې تر ډېره وخته پورې يئ اؤ بچى اؤ نمسى به مو پېدا شى ، د يو څيز په شکل هم بُت جوړولو په وجه خپل ځانُونه مۀ ګُناهګاروئ . د مالِک خُدائ په نظر کښې دا يو بد عمل دے اؤ د دې په وجه به هغه غُصه شى .
نن زۀ آسمان اؤ زمکه ستاسو خِلاف ګواهان جوړوم ، کۀ تاسو زما نافرمانى وکړئ ، نو تاسو به زر د زمکې نه ورک شئ . تاسو به په هغه وطن کښې ډېره موده ژوند ونۀ کړئ کُوم چې د اُردن نه پورې دے اؤ تاسو يې قبضه کوئ . تاسو به تباه شئ .
مالِک خُدائ به تاسو په نورو قومُونو کښې خوارۀ وارۀ کړى ، هلته به صِرف يو څو کسان ستاسو نه ژوندى پاتې شى .
هلته به تاسو د داسې معبُودانو خِدمت کوئ چې اِنسان جوړ کړى وى ، د لرګو اؤ د کاڼو معبُودان ، هغه معبُودان چې نۀ ليدل اؤ نۀ اؤرېدل کولے شى ، نۀ خوراک اؤ نۀ بويول کولے شى .
خو کۀ هلته تاسو مالِک خُدائ خپل خُدائ پاک ولټوئ اؤ د زړۀ د اِخلاصه اؤ د خپل ټول رُوح سره د هغۀ لټُون وکړئ نو تاسو به هغه ومُومئ .
کله چې تاسو په تکليف کښې يئ اؤ په تاسو باندې دا هر څۀ تېر شوى وى ، نو آخِر به مالِک خُدائ ته راواپس شئ اؤ د هغۀ فرمانبردارى به وکړئ .
هغه رحم کوُونکے خُدائ پاک دے . هغه به تاسو نۀ پرېږدى اؤ نۀ به مو تباه کوى اؤ هغه به هغه تړون نۀ هېروى چې کُوم هغۀ په خپله ستاسو پلار نيکۀ سره کړے دے .
تاريخ ته وګورئ ! ستاسو د پېدايښت نه مخکښې وخت ته ، وروستو د هغې زمانې پورې وګورئ کله چې مالِک خُدائ بنيادم په زمکه پېدا کړو . ټوله دُنيا ولټوئ . د دې په شان لوئ کار مخکښې کله هم شوے دے څۀ ؟ آيا مخکښې چا د دې په شان څۀ اؤرېدلى دى ؟
داسې څۀ خلق شته چې هغوئ د اور نه د يو خُدائ خبرې اؤرېدلې وى اؤ ژوندى پاتې وى لکه ستاسو په شان ؟
بل خُدائ کله هم دا جُرات کړے دے چې د بل قوم نه خلق روان کړى اؤ بويے ځى اؤ هغوئ خپل خلق جوړ کړى ، لکه څنګه چې مالِک خُدائ ستاسو خُدائ پاک ستاسو د پاره په مِصر کښې وکړل ؟ ستاسو سترګو په وړاندې هغۀ د خپل لوئ طاقت اؤ قُوت نه کار واخستلو ، هغۀ وباګانې اؤ جنګ راوستلو ، مُعجزې اؤ نښې يې وښودلې اؤ يروُونکى کارُونه يې وکړل .
مالِک خُدائ تاسو ته دا وښودل چې دا ثابِته شى چې يواځې هغه خُدائ پاک دے اؤ بل يو هم نشته .
هغۀ په تاسو باندې د آسمان نه خپل آواز واؤرېدو چې هغه ستاسو تربيت وکړى ، اؤ هغۀ دلته په زمکه باندې په تاسو خپل مُقدس اور وليدلو اؤ د دې نه يې تاسو سره خبرې وکړې .
ځکه چې هغۀ ستاسو پلار نيکۀ سره مينه کوله ، هغۀ تاسو غوره کړئ اؤ د خپل لوئ طاقت سره هغۀ په خپله تاسو د مِصر نه راوويستلئ .
کله چې تاسو مخ په وړاندې روان وئ ، نو هغۀ هغه قومُونه وشړل چې ستاسو نه لوئ اؤ طاقتور وُو ، چې هغه تاسو د هغوئ وطن ته راولى اؤ در يې کړى ، کُوم وطن چې تر اوسه پورې ستاسو دے .
نو نن دا خبره ياده ساتئ اؤ هيڅ کله يې مۀ هېروئ : مالِک خُدائ هغه خُدائ پاک دے چې په آسمان کښې اؤ لاندې په زمکه کښې موجُود دے . بل يو خُدائ هم نشته .
د هغۀ ټول قانُون ومنئ کُوم چې نن ما تاسو له درکړے دے ، نو ستاسو اؤ ستاسو د اولاد به هر کار سم وى . په هغه وطن کښې به اوسېږئ کُوم چې مالِک خُدائ ستاسو خُدائ پاک همېشه د پاره تاسو له درکوى . “
بيا مُوسىٰ د اُردن سيند نَمرخاتۀ طرف ته درې ښارونه بېل کړل .
کله چې څوک په غلطۍ سره داسې څوک ووژنى چې دُښمنى يې ورسره نۀ وى نو قاتِل به د دې ښارُونو نه يو ښار ته د پناه د پاره وتښتى اؤ خپل ژوند به بچ کړى .
د لوړې علاقې په بيابان کښې د بصر ښار ، د روبين قبيلې د پاره وو ، د جِلعاد په علاقې کښې ، د رامات ښار د جاد قبيلې د پاره وو ، د بسن په علاقه کښې ، جولان د منشه قبيلې د پاره وو .
مُوسىٰ بنى اِسرائيلو ته د خُدائ پاک قانُون اؤ اصُول وښودل .
دا د هغې نه وروستو وُو چې هغوئ د مِصر نه راوتلى وُو اؤ هغوئ د اُردن سيند په نَمرخاتۀ طرف ، بيت فعور ښار ته مخامخ په مېدان کښې وُو ، چې هغوئ له يې دا قانُون ورکړو . دا په هغه علاقه کښې وُو کُومه چې د امورى بادشاه سيحون وه ، هغۀ د حسبون په ښار کښې بادشاهى کوله . مُوسىٰ اؤ بنى اِسرائيل چې کله د مِصر نه راووتل نو هغۀ له يې شکست ورکړو .
هغوئ د هغۀ اؤ د بسن بادشاه عوج په وطن قبضه وکړه ، دا د اموريانو بل بادشاه وو چې د اُردن نَمرخاتۀ طرف ته اوسېدو .
دا وطن د ارنون سيند په غاړه ، د عروعير ښار نه واخله ، د سِريون غرۀ پورې خور وو ، کُوم چې حرمون دے .
په دې کښې هغه ټوله علاقه هم شامِله وه چې د اُردن سيند نَمرخاتۀ طرف ته د مالګې درياب پورې وه اؤ د پِسګه د غرۀ تر لمنى پورې وه .
مُوسىٰ ټول بنى اِسرائيل راغونډ کړل اؤ هغوئ ته يې ووئيل ، ” اے اِسرائيليانو ! دې قانُون ته غوږ ونيسئ کُوم چې نن زۀ تاسو له درکوم . دا ايزده کړئ اؤ وګورئ چې خامخا به ورباندې عمل وکړئ .
د سينا په غرۀ باندې مالِک خُدائ زمُونږ خُدائ پاک يو تړون وکړو ،
هغه تړون نۀ صِرف زمُونږ د پلار ‌ نيکۀ سره وو ، بلکې زمُونږ ټولو سره وو کُوم چې نن ژوندى يُو .
خُدائ پاک هلته په غرۀ باندې د اور نه تاسو سره مخامخ خبرې وکړې .
په هغه وخت کښې زۀ ستاسو اؤ مالِک خُدائ په مېنځ کښې د مېنځګړى په شان د دې د پاره ولاړ وم چې هغه څۀ ووائى نو زۀ به يې تاسو ته ووايم ، ځکه چې تاسو د اور نه يرېدئ اؤ غرۀ ته ونۀ ختلې . مالِک خُدائ ووئيل چې ،
زۀ مالِک خُدائ ستاسو خُدائ پاک يم ، چا چې د مِصر نه راوويستلئ ، چرته چې تاسو غُلامان وئ .
زما نه بغېر د نورو معبُودانو عِبادت مۀ کوئ .
د ځان د پاره د داسې يو څيز په شکل هم بُتان مۀ جوړوئ چې هغه پاس په آسمان کښې وى يا لاندې په زمکه باندې وى اؤ يا د زمکې د لاندې په اوبو کښې وى .
يو بُت ته هم چې سجده ونۀ لګوئ اؤ نۀ يې عِبادت وکړئ ، ځکه چې زۀ مالِک خُدائ ستاسو غېرتى خُدائ پاک يم . زۀ د پلار ‌ نيکۀ د ګُناه سزا د هغوئ اولاد له تر دريم اؤ څلورم نسله پورې ورکوم څوک چې زما نه نفرت کوى .
خو زۀ د هغه خلقو زرګُونو نسلُونو ته خپله مينه ښايم څوک چې زما سره مينه لرى اؤ زما حُکمونه منى .
زما نُوم د غلطو مقصدُونو د پاره مۀ اِستعمالوئ ، ځکه چې زۀ ، مالِک خُدائ ستاسو خُدائ پاک به هغه چا له سزا ورکوم څوک چې زما نُوم بې ‌ ځايه اخلى .
د سبت ورځ ياده لرئ اؤ دا مُقدسه وګڼئ ، هم هغه شان لکه څنګه چې ما ، مالِک خُدائ ستاسو خُدائ پاک حُکم کړے دے .
په شپږو ورځو کښې تاسو خپل کار روزګار کوئ .
خو اوومه ورځ د آرام ورځ ده چې ما ته وقف ده . په هغه ورځ به هيڅ څوک کار نۀ کوى ، نۀ تاسو ، نۀ ستاسو بچى ، نۀ ستاسو غُلامان ، نۀ ستاسو ځناور اؤ نۀ هغه مُسافر چې ستاسو په وطن کښې اوسېږى . ستاسو غُلامان به هم هغه شان آرام کوى لکه څنګه چې تاسو کوئ .
هغه راپه ياد کړئ چې تاسو په مِصر کښې غُلامان وئ اؤ ما ، مالِک خُدائ ، ستاسو خُدائ پاک د خپل لوئ طاقت اؤ قُوت سره آزاد کړئ . نو ځکه زۀ تاسو له حُکم درکوم چې د سبت ورځ ياده لرئ .
د خپل پلار اؤ مور عِزت کوئ ، لکه چې زۀ ، مالِک خُدائ ، ستاسو خُدائ پاک تاسو له حُکم درکوم ، نو ستاسو هر څۀ به سم وى اؤ ستاسو عُمر به په هغه وطن کښې زيات شى کُوم چې زۀ تاسو له درکوم .
قتل مۀ کوئ .
زنا مۀ کوئ .
غلا مۀ کوئ .
د چا خِلاف د دروغو ګواهى مۀ ورکوئ .
د بل سړى د ښځې خواهِش مۀ کوئ ، د هغۀ د کور ، د هغۀ د زمکې ، د هغۀ د نوکرانو ، د هغۀ د څاروو ، د هغۀ د خرُونو ، يا د بل داسې يو شى خواهِش هم مۀ کوئ کُوم چې د هغۀ وى .
کله چې تاسو د غر سره راغونډ وئ نو دا حُکمونه مالِک خُدائ تاسو ټولو له درکړل . اؤ هغۀ د اور نه اؤ د تکې تورې وريځې نه د يو درُوند آواز سره خبرې وکړې اؤ هم دغه حُکمونه يې درکړل . بيا هغۀ دا د کاڼو په دوه تختو باندې وليکل اؤ ما له يې راکړل .
کله چې ټول غر اور اخستے وو اؤ تاسو د تيارې نه آواز واؤرېدو ، نو ستاسو د قبيلو مشران ما له راغلل
اؤ هغوئ ووئيل چې مالِک خُدائ زمُونږ خُدائ پاک مُونږ ته خپله لوئى اؤ جلال په هغه وخت وښودلو چې د اور نه مو د هغۀ خبرې اؤرېدلې ! مُونږ ته نن دا پته ولګېده چې کۀ خُدائ پاک د يو اِنسان سره خبرې وکړى نو هغه اِنسان بيا هم ژوندے پاتې کېدے شى .
خو مُونږ ولې خپل ځانُونه د مرګ په خطره کښې واچوُو ؟ هغه لوئ اور به مُونږ تباه کړى . زمُونږ دا يقين دے کۀ چرې بيا مُونږ د مالِک خُدائ زمُونږ د خُدائ پاک خبرې واؤرېدلې نو مړۀ به شُو .
داسې يو اِنسان شته څۀ چې هغۀ د اور نه د ژوندى خُدائ پاک خبرې اؤرېدلې وى اؤ بيا هم ژوندے پاتې وى ؟
مُوسىٰ ! واپس لاړ شه اؤ هغه هر څۀ په غور سره واوره څۀ چې مالِک خُدائ زمُونږ خُدائ پاک وائى . بيا واپس راشه اؤ چې هغۀ درته څۀ وئيلى وى نو هغه مُونږ ته ووايه . مُونږ به هغې ته غوږ ونيسُو اؤ عمل به پرې وکړُو .
کله چې مالِک خُدائ دا واؤرېدل ، نو هغۀ ما ته ووئيل ، ما د دې خلقو خبرې اؤرېدلې دى اؤ هغوئ بالکل ټيک وائى .
کاش چې هغوئ همېشه صِرف هم دغه شان اِحساس لرلے ! کاش ! چې هغوئ همېشه زما درناوے کولے اؤ زما ټول حُکمونه يې منلے ، نو چې د هغوئ اؤ د هغوئ د اولاد به همېشه د پاره هر څۀ سم وے .
لاړ شه اؤ هغوئ ته ووايه چې واپس خپلو خېمو ته راشى .
خو مُوسىٰ ! تۀ ، زما سره ايسار شه اؤ زۀ به تا له زما ټول حُکمونه درکړم . هغه بيا خلقو ته وښايه ، چې هغوئ په دې باندې په هغه وطن کښې عمل کوى کُوم چې هغوئ له ورکوم .
اِسرائيليانو ! ګورئ چې تاسو هغه هر څۀ وکړئ د کُوم چې مالِک خُدائ ستاسو خُدائ پاک تاسو له حُکم درکړے دے . اؤ د دې قانُون نه اخوا دېخوا مۀ اؤړئ .
په هغه ټولو حُکمُونو عمل کوئ ، نو ستاسو هر څۀ به سم وى اؤ په هغه وطن کښې به تاسو ژوند تېروئ د کُوم قبضه کولو له چې تاسو روان يئ .
دا ټول هغه حُکمونه دى چې مالِک خُدائ ستاسو خُدائ پاک ما له حُکم راکړے دے چې تاسو ته يې وښايم . چې په هغه وطن کښې پرې عمل کوئ چې تاسو ورننه وځئ اؤ قبضه پرې کوئ .
اؤ چې تر کُومې پورې تاسو ، ستاسو بچى اؤ ستاسو نمسى ژوندى وى نو د مالِک خُدائ ستاسو خُدائ پاک نه خامخا يرېږئ . کۀ تاسو د هغۀ په ټول قانُون عمل وکړو کُوم چې زۀ تاسو له درکوم نو په هغه وطن کښې به ستاسو عُمر زيات شى .
اے اِسرائيليانو ، غوږ شئ ! اؤ په دې حُکمُونو باندې عمل کوئ نو ستاسو هر کار به سم وى اؤ په هغه وطن کښې به مو ډېر اولاد پېدا شى چې زرخېز اؤ آباد دے ، لکه څنګه چې مالِک خُدائ ، ستاسو د پلار ‌ نيکۀ خُدائ پاک ، تاسو سره وعده کړې ده .
اے اِسرائيليانو ! واورئ : مالِک خُدائ زمُونږ خُدائ پاک دے ، مالِک خُدائ يو دے .
مالِک خُدائ ستاسو خُدائ پاک سره د زړۀ د اِخلاصه ، د خپل ټول رُوح سره اؤ د خپل ټول طاقت سره مينه کوئ .
کُوم حُکمونه چې درکوم نو هغه په ياده ياد کړئ .
خپلو بچو ته دا بيا بيا وريادوئ . کۀ په کور کښې ناست يئ يا په لاره روان يئ ، چې څملئ يا پاڅئ ، نو د دې په باره کښې د هغوئ سره خبرې کوئ .
دا په خپلو مټو اؤ په خپلو تندو باندې وتړئ چې ستاسو د پاره د يادېدو د نښې په شان وى .
دا د خپلو کورُونو په چوکاټُونو اؤ په خپلو دروازو باندې وليکئ .
لکه څنګه چې مالِک خُدائ ستاسو خُدائ پاک ستاسو پلار ‌ نيکۀ ، اِبراهيم ، اِسحاق اؤ يعقُوب سره لوظ کړے دے ، هغه به تاسو له لوئ لوئ اؤ ښائسته ښارونه درکړى کُوم چې تاسو نۀ وى جوړ کړى .
کورُونه به مو د ښو ښو څيزُونو نه ډک وى چې کُوم تاسو په کښې ايښى نۀ وى اؤ هلته به کُوهى وى چې تاسو کنستلى نۀ وى اؤ د انګُورو اؤ زيتُونو باغُونه به وى چې تاسو کَرلى نۀ وى . کله چې مالِک خُدائ تاسو دې وطن ته راولى اؤ د خوراک د پاره څۀ غواړئ نو هغه هر څۀ به تاسو ته ملاوېږى ،
نو پام کوئ چې مالِک خُدائ هېر نۀ کړئ کُوم چې تاسو د مِصر وطن نه راوويستلئ ، چرته چې تاسو غُلامان وئ .
مالِک خُدائ د خپل خُدائ پاک نه يرېږئ ، صِرف د هغۀ عِبادت کوئ اؤ صِرف د هغۀ په نُوم قسم خورئ .
د نورو معبُودانو عِبادت مۀ کوئ ، د هغه خلقو د معبُودانو کُوم چې ستاسو په خوا اؤ شا کښې وى .
ځکه چې مالِک خُدائ ستاسو خُدائ پاک کُوم چې تاسو سره اوسېږى ، هغه يو غېرتى خُدائ پاک دے . د هغۀ غضب به په تاسو راشى اؤ هغه به د زمکې مخ نه تاسو ورک کړى .
د مالِک خُدائ ستاسو خُدائ پاک آزمېښت مۀ اخلئ ، لکه څنګه چې تاسو هغه په مَسه کښې وآزمائيلو .
پام کوئ چې د هغۀ په ټول قانُون عمل کوئ کُوم چې هغۀ تاسو له درکړے دے .
د مالِک خُدائ په نظر کښې چې څۀ صحيح اؤ ښۀ وى نو هم هغه کوئ ، نو ستاسو هر يو کار به سم وى . تاسو به هغه آبادې زمکې ته ورننه وځئ اؤ ستاسو به شى چې مالِک خُدائ ستاسو پلار ‌ نيکۀ سره د هغې وعده کړې ده ،
اؤ لکه چې هغۀ څنګه وعده کړې ده ، تاسو به خپل دُښمنان د هغه ځائ نه وشړئ .
په راتلُونکى زمانه کښې کله چې بچى درنه تپوس کوى چې مالِک خُدائ زمُونږ خُدائ پاک د دې ټول قانُون د منلو حُکم مُونږ له ولې راکړے دے ؟
نو هغوئ ته ووايئ چې مُونږ د مِصر د بادشاه غُلامان وُو اؤ مالِک خُدائ د خپل لوئ طاقت سره مُونږ بچ کړُو .
مُونږ په خپلو سترګو وليدل چې هغۀ مِصريانو ، د هغوئ بادشاه اؤ د هغۀ ټولو آفسرانو ته خپلې مُعجزې اؤ يروُونکى کارُونه وښودل .
هغۀ مُونږ د مِصر نه آزاد کړُو چې دلته مو راولى اؤ دا وطن راکړى ، لکه چې څنګه هغۀ زمُونږ پلار ‌ نيکۀ سره وعده کړې وه .
بيا مالِک خُدائ زمُونږ خُدائ پاک مُونږ ته حُکم وکړو چې د هغۀ په ټول قانُون به عمل کوُو اؤ د هغۀ درناوے به کوُو . کۀ مُونږ داسې وکړل نو زمُونږ قوم به همېشه د هغۀ د نظر لاندې وى اؤ کاميابى به زمُونږه وى .
کۀ مُونږ په وفادارۍ سره په هغه هر څۀ عمل وکړُو چې خُدائ پاک يې مُونږ ته حُکم کړے دے ، نو هغه به زمُونږ نه رضا وى .
مالِک خُدائ ستاسو خُدائ پاک به تاسو هغه وطن ته وردننه کړى چې د کوم قبضه کولو له ور روان يئ اؤ هغه به د دې نه ډېر قومُونه وشړى . کله چې تاسو مخ په وړاندې ځئ ، نو هغه به اووۀ قومُونه وشړى کُوم چې ستاسو نه لوئ اؤ طاقتور دى : هغوئ حِتيان ، جرجاسيان ، اموريان ، کنعانيان ، فارصيان ، حِويان اؤ يبوسيان دى .
کله چې مالِک خُدائ ستاسو خُدائ پاک تاسو په هغه خلقو زورَور کړى اؤ شکست ورکړئ ، نو هغوئ ټول ووژنئ . د هغوئ سره تړون مۀ کوئ اؤ چې هيڅ رحم ورباندې ونۀ کړئ .
د هغوئ سره ودُونه مۀ کوئ اؤ خپل اولاد هغوئ سره ودُونو ته مۀ پرېږدئ ،
ځکه چې هغوئ به بيا ستاسو اولاد د مالِک خُدائ نه واړوى اؤ د هغوئ د معبُودانو عِبادت به کوى . نو بيا به د مالِک خُدائ غضب په تاسو راشى اؤ تاسو به سمدستى تباه کړى .
د هغوئ د قُربان ‌ ګاه ځايُونه وران کړئ ، د هغوئ مُقدسې ستنې ټوټې ټوټې کړئ ، د هغوئ د اشيرې بُت نښې راوغورزوئ اؤ د هغوئ بُتان وسوزوئ .
تاسو د مالِک خُدائ يعنې د خُدائ پاک مُقدس خلق يئ . نو ځکه هغۀ د زمکې د مخ نه خوښ کړئ چې د هغۀ خپل خاص خلق اوسئ .
مالِک خُدائ تاسو سره د دې د پاره مينه نۀ ده کړې اؤ نۀ يې خوښ کړى يئ چې تاسو د نورو خلقو نه زيات وئ ، په حقيقت کښې تاسو د ټولو نه وړُوکے قوم وئ .
خو مالِک خُدائ ستاسو سره مينه وکړه اؤ هغه وعده پُوره کوى کُومه يې چې ستاسو پلار ‌ نيکۀ سره کړے وه . نو ځکه هغۀ د خپل لوئ طاقت سره تاسو بچ کړئ اؤ د مِصر بادشاه ، فِرعون د غُلامۍ نه يې آزاد کړئ .
ياد ساتئ ! چې مالِک خُدائ ستاسو خُدائ پاک ، حقيقى خُدائ پاک دے اؤ هغه وفادار دے . هغه به خپل تړون پُوره کړى اؤ د هغه خلقو زرګُونو نسلُونو ته به نۀ بدلېدُونکې مينه وښائى څوک چې د هغۀ سره مينه لرى اؤ د هغۀ په حُکمُونو عمل کوى ،
اؤ څوک چې ترې نه نفرت کوى نو په بدل کښې به هغه تباه کړى . هغه به هغه چا له په سزا ورکولو کښې سستى ونۀ کړى څوک چې د هغۀ نه نفرت وکړى .
تاسو ته چې څۀ ښودلے شوى دى نو په هغې عمل وکړئ ، نن چې ما کُوم قانُون درکړے دے په هغې عمل وکړئ .
کۀ تاسو دې حُکمُونو ته غوږ ونيسئ اؤ په وفادارۍ سره پرې عمل کوئ ، نو مالِک خُدائ ستاسو خُدائ پاک به ستاسو سره خپل تړون پُوره کړى اؤ خپله نۀ بدلېدُونکې مينه به درته وښائى ، لکه څنګه چې هغۀ ستاسو پلار ‌ نيکۀ سره وعده کړے ده .
هغه به ستاسو سره مينه کوى اؤ برکت به درکړى ، نو ستاسو شمېر به زيات شى اؤ ډېر اولاد به مو پېدا شى ، هغه به ستاسو پټى برکتناک کړى ، ستاسو غله ، د انګُورو شراب اؤ د زيتُونو تېل به مو پېدا کېږى ، اؤ هغه به تاسو له برکت درکړى چې تاسو له ډېر څاروى ، چېلۍ اؤ ګډې درکړى . هغه به دا ټول برکتُونه تاسو له په هغه وطن کښې درکړى د کُوم چې هغۀ ستاسو پلار ‌ نيکۀ سره تاسو له د درکولو وعده کړې ده .
په دُنيا کښې د يو قوم سره به هم ستاسو په شان ډېر برکتُونه نۀ وى . نۀ به ستاسو يو کس اؤ نۀ به ستاسو يو څاروے شنډ ګرځى .
مالِک خُدائ به تاسو د ټولو بيمارو نه وساتى ، هغه به په تاسو باندې داسې خرابې بيمارۍ نۀ راولى کُومې چې تاسو په مِصر کښې ليدلې وې ، خو هغه بيمارۍ به ستاسو په ټولو دُښمنانو راولى .
هغه هر يو قوم تباه کړئ په کُوم چې مالِک خُدائ ستاسو خُدائ پاک تاسو زورَور کړى يئ اؤ چې په هغوئ باندې هيڅ رحم ونۀ کړئ . د هغوئ د معبُودانو عِبادت مۀ کوئ ، ځکه چې دا به ستاسو د پاره يو دام جوړ شى .
په خپل زړۀ کښې دا مۀ وايئ چې دا قومُونه ستاسو نه په شمېر کښې زيات دى اؤ هغوئ تاسو نۀ شئ شړلے .
د هغوئ نه مۀ يرېږئ ، هغه څۀ راپه ياد کړئ چې مالِک خُدائ ستاسو خُدائ پاک په فِرعون اؤ په ټول مِصر وکړل .
هغه سختې وباګانې ، مُعجزې اؤ نښې رايادې کړئ چې تاسو په خپلو سترګو وليدلې اؤ هغه لوئ طاقت اؤ قُوت چې د کُوم په ذريعه مالِک خُدائ ستاسو خُدائ پاک تاسو آزاد کړئ . لکه څنګه چې هغۀ مِصريان تباه کړل ، نو هغه ټول خلق به هم هغه شان تباه کړى چې تاسو ترې نه يرېږئ .
هغه به په هغوئ وارخطائى ورولېږى اؤ هغه به هغوئ هم تباه کړى چې څوک تښتى اؤ پټېږى .
نو د دې خلقو نه مۀ يرېږئ . مالِک خُدائ ستاسو خُدائ پاک ستاسو مل دے ، خُدائ پاک لوئ اؤ يروُونکے دے .
چې تاسو مخ په وړاندې ځئ نو هغه به دا قومُونه لږ لږ شړى . تاسو به هغوئ ټول په يو ځل نۀ شئ شړلے ، ځکه کۀ تاسو داسې وکړل ، نو ځنګلى ځناور به زيات شى اؤ دا به ستاسو د پاره يوه خطره جوړه شى .
مالِک خُدائ به تاسو ستاسو په دُښمنانو زورَور کړى اؤ تر هغې پورې به وارخطا وى چې تر څو تباه شوى نۀ وى .
هغه به د هغوئ په بادشاهانو تاسو زورَور کړى . تاسو به هغوئ ووژنئ اؤ هغوئ به هېر کړے شى . هيڅ څوک به ستاسو مخه نۀ شى نيولے ، تاسو به هر يو تباه کړئ .
د هغوئ بُتان وسوزوئ . په دې باندې چې کُوم سپين زر يا سرۀ زر لګېدلى وى ، د هغې خواهِش مۀ کوئ ، هغه ترې نه د خپلو ځانُونو د پاره مۀ اخلئ . ګنى دا به ستاسو د پاره يو دام جوړ شى ، ځکه چې مالِک خُدائ ستاسو خُدائ پاک د بُت پرستۍ نه نفرت کوى .
هغه بُتان خپلو کورُونو ته مۀ راوړئ ، ګنى په تاسو به هم هغه لعنت وى کُوم چې په هغوئ دے . تاسو خامخا د دې بُتانو نه کرکه کوئ اؤ سپک ورته ګورئ ، ځکه چې دا لعنتى دى .
ما چې نن کُوم قانُون درکړے دے په هغه ټول په وفادارۍ سره عمل کوئ ، نو چې داسې تاسو ژوندى پاتې شئ اؤ ودان شئ اؤ هغه وطن قبضه کړئ چې مالِک خُدائ د هغې وعده ستاسو پلار ‌ نيکۀ سره کړې ده .
هغه راياد کړئ چې مالِک خُدائ ستاسو خُدائ پاک په تېرو څلوېښتو کالونو کښې څنګه په بيابان کښې په دې اُوږد سفر کښې ستاسو لارښودنه وکړه ، په تاسو يې سختۍ راولېږلې چې په تاسو کښې عاجزى وى اؤ هغه تاسو وآزمائى ، نو چې هغه په دې پوهه شى چې ستاسو په زړۀ کښې څۀ دى اؤ د هغۀ په حُکمُونو عمل کوئ اؤ کۀ نۀ .
هغۀ په تاسو باندې عاجزى اؤ لوږه راوستله ، نو بيا هغۀ تاسو له د خوراک د پاره من درکړل ، هغه خوراک چې د دې نه مخکښې هيڅ کله ستاسو پلار ‌ نيکۀ هم نۀ وو خوړلے . هغۀ دا د دې د پاره وکړل چې تاسو ته وښائى چې بنيادم دې په دې يقين نۀ ساتى چې هغه صِرف په ډوډۍ ژوندے پاتې کېږى ، خو په هغه خبره دې يقين ساتى چې د مالِک خُدائ د خُلې نه وځى .
په دې څلوېښتو کالو کښې ستاسو جامې نۀ دى زَړې شوې اؤ نۀ مو خپې پړسېدلې دى .
ياد لرئ چې مالِک خُدائ ستاسو خُدائ پاک ستاسو د اصلاح د پاره سزا درکوى لکه چې يو پلار خپلو بچو له تربيت ورکوى .
نو بيا ، هم هغه شان کوئ چې څنګه مالِک خُدائ حُکم درکړے دے : د هغۀ د قانُون په مُطابق ژوند تېروئ اؤ د هغۀ فرمانبردارى کوئ .
مالِک خُدائ ستاسو خُدائ پاک تاسو هغه زرخېز وطن ته راولى ، يو داسې وطن چې سيندُونه اؤ ولې په کښې وى چې د هغه چينو نه وتلې وى چې د درو اؤ غرُونو نه بهېږى ،
يو داسې وطن چې غنم ، وربشې ، انګُور ، اينځر ، انار ، د زيتُونو تېل اؤ شات په کښې پېدا کېږى .
هلته به هيڅ کله وږى نۀ شئ اؤ نۀ به مُحتاج شئ . د هغې په تيګو کښې اوسپنه شته دے اؤ د هغې غرُونو نه تاسو تانبه راويستلے شئ .
تاسو چې د خوراک د پاره څۀ غواړئ هغه هر څۀ به درته ملاوېږى اؤ چې مالِک خُدائ ستاسو خُدائ پاک کُوم آباد وطن درکړے دے د هغې د پاره به تاسو د هغۀ شُکر ادا کړئ .
پام کوئ چې مالِک خُدائ ستاسو خُدائ پاک هېر نۀ کړئ ، نن چې کُوم قانُون زۀ درکوم چې په هغې باندې عمل کولو کښې ناکام نۀ شئ .
کله چې تاسو ته د خوراک د پاره هغه هر څۀ مِلاؤ شى چې تاسو يې غواړئ اؤ د اوسېدو د پاره ښائسته کورُونه جوړ کړئ
کله چې ستاسو څاروى ، ګډې ، ستاسو سپين زر اؤ سرۀ زر اؤ ستاسو نور هر څيز زيات شى ،
نو دا خبره يقينى کړئ چې تاسو مغرُوره نۀ شئ اؤ مالِک خُدائ ستاسو خُدائ پاک هېر نۀ کړئ چې هغۀ تاسو د مِصر نه راوويستلئ ، چرته چې تاسو غُلامان وئ .
هغۀ تاسو د هغه لوئ اؤ يروُونکى بيابان په لاره بوتلئ چرته چې زهرژن ماران اؤ لړمان وُو . په هغه خُشکه اؤ تږې زمکه کښې هغۀ ستاسو د پاره د سختې تيګې نه اوبۀ روانې کړې .
په بيابان کښې د خوراک د پاره هغۀ تاسو له من درکړل ، هغه خوراک چې ستاسو پلار ‌ نيکۀ هيڅ کله نۀ وو خوړلے . هغۀ په تاسو سختۍ راولېږلې چې تاسو وآزمائى ، نو چې داسې په آخِر کښې ستاسو هر څۀ سم شى .
پام کوئ چې تاسو په خپل زړۀ کښې دا ونۀ وايئ چې په خپل طاقت اؤ قُوت سره تاسو خپل ځانُونه مالداره کړى دى .
ياد لرئ دا مالِک خُدائ ستاسو خُدائ پاک دے چې هغۀ تاسو له د مالداره کېدو طاقت درکړے دے . هغه ځکه دا کوى چې هغه تر نن ورځ پورې وفادار دے چې په هغه تړون باندې ودرېږئ کُوم چې هغۀ ستاسو پلار ‌ نيکۀ سره کړے وو .
هيڅ کله مالِک خُدائ ستاسو خُدائ پاک مۀ هېروئ اؤ نۀ چې نورو معبُودانو ته واوړئ چې د هغوئ عِبادت اؤ خِدمت وکړئ . کۀ تاسو داسې وکړل ، نو زۀ نن تاسو له خبردارے درکوم چې بې ‌ شکه تاسو به تباه شئ .
کۀ چرې تاسو د مالِک خُدائ فرمانبردارى ونۀ کړئ ، نو د هغه قومُونو په شان به تاسو تباه شئ کُوم چې مالِک خُدائ ستاسو خُدائ پاک ستاسو مخ په وړاندې تلو سره تباه کوى .
اِسرائيليانو واورئ ! تاسو به نن د اُردن سيند نه پورې وځئ اؤ هغه وطن به قبضه کړئ چې د هغه قومُونو دے چې ستاسو نه لوئ اؤ طاقتور دى . د هغوئ ښارونه لوئ لوئ دى چې دېوالُونه يې آسمان ته رسېږى .
هغه خلق په خپله تکړه اؤ لوړ لوړ دى ، هغوئ دېوان دى اؤ تاسو دا خبره اؤرېدلې ده چې د هغوئ په مُقابله کښې هيڅ څوک نۀ شى ودرېدلے .
خو تاسو به په خپله وګورئ چې مالِک خُدائ ستاسو خُدائ پاک به د بل شوى اور په شان ستاسو نه مخکښې روان وى . چې مخ په وړاندې ځئ نو خُدائ پاک به هغوئ له شکست ورکړى ، هغوئ به وشړئ اؤ زر به يې تباه کړئ ، هم هغه شان چې څنګه هغۀ وعده کړې ده .
کله چې مالِک خُدائ ستاسو خُدائ پاک هغوئ ستاسو د پاره د هغه وطن نه وباسى ، نو په زړۀ کښې داسې مۀ وايئ چې ګنى تاسو نېک خلق يئ اؤ د دې د پاره يې راوستلئ چې دا وطن ستاسو شى . داسې نۀ ده ، مالِک خُدائ دا خلق ستاسو د پاره ځکه وباسى چې هغوئ بدکاره دى .
په دې وجه نۀ چې تاسو نېک عمله اؤ ښۀ خلق يئ خو مالِک خُدائ تاسو پرېږدى چې د هغوئ وطن ونيسئ . هغه به هغوئ وشړى ځکه چې هغوئ بد عمله خلق دى اؤ د هغۀ اِراده دا ده چې ستاسو پلار ‌ نيکۀ ، اِبراهيم ، اِسحاق ، اؤ يعقُوب سره يې کُومه وعده کړې وه هغه پُوره کړى .
ځان په دې ښۀ پوهه کړئ چې مالِک خدائ دا زرخيز وطن تاسو له ستاسو د ښۀ والى په وجه نۀ درکوى بلکه تاسو خو ضدى خلق يئ .
دا خبره مۀ هېروئ چې مالِک خُدائ ستاسو خُدائ پاک په بيابان کښې تاسو څنګه غُصه کړو . د هغه ورځې نه واخله چې تاسو په کښې د مِصر نه راووتلئ تر ننه پورې چې دلته راورسېدلئ ، تاسو د هغۀ خِلاف بغاوت کړے دے .
د سينا په غر باندې هم تاسو مالِک خُدائ دومره غُصه کړو چې ستاسو بربادولو ته تيار وو .
زۀ غرۀ ته وختلم چې د کاڼو هغه تختې راواخلم چې هغه تړون ورباندې ليکلے شوے وو کُوم چې مالِک خُدائ تاسو سره کړے دے . زۀ هلته بغېر د څۀ خوراک څښاک نه څلوېښت ورځې اؤ څلوېښت شپې پاتې شوم .
بيا مالِک خُدائ ما له د کاڼو هغه دوه تختې راکړې چې په هغې باندې هغۀ په خپله هغه څۀ ليکلى وُو څۀ يې چې په هغه ورځ د اور نه تاسو ته وئيلى وُو چې هلته د غرۀ سره راغونډ وئ .
د هغه څلوېښتو ورځو اؤ څلوېښتو شپو نه وروستو مالِک خُدائ ما له د کاڼو هغه دوه تختې راکړې چې په کُومو باندې هغۀ تړون ليکلے وو .
بيا مالِک خُدائ ما ته ووئيل چې سمدستى د غرۀ نه کُوز شه ، ځکه چې ستا خلق کوم چې تا د مِصر نه راوويستل ، هغوى مُرتد شوى دى . هغوئ د هغه څۀ نه اؤړيدلى دى چې ما يې حُکم ورکړے دے اؤ هغوئ د ځانُونو د پاره د سروزرو يو بُت جوړ کړے دے .
مالِک خُدائ ما ته دا هم ووئيل ، ما ته پته ده چې دا څومره ضدى خلق دى .
تۀ د هغوې دپاره ما ته منت ونۀ کړى . زۀ هغوئ تباه کوم اؤ هيڅ څوک به يې بيا نُوم وانۀ خلى . نو زۀ به تا د داسې قوم پلار جوړ کړم چې د دوئ نه به لوئ اؤ طاقتور وى .
نو زۀ واپس شوم اؤ د غرۀ نه راکُوز شوم ، هغه د کاڼو دوه تختې مې راروانې کړې وې چې په کُومو باندې تړون ليکلے شوے وو . د غر نه د اور لمبې ختلې .
ما ته پته ولګېده چې تاسو د هغه حُکم نافرمانى کړې ده کُوم چې مالِک خُدائ ستاسو خُدائ پاک تاسو له درکړے دے اؤ تاسو د هغۀ خِلاف ګُناه کړې وه چې د څخى په شکل کښې مو د سرو زرو بُت جوړ کړے وو .
نو هلته ستاسو په مخکښې ما د کاڼو تختې راوغورزولې اؤ ټوټې ټوټې مې کړې .
نو يو ځل بيا زۀ د مالِک خُدائ په حضُور کښې څلوېښت ورځې اؤ څلوېښت شپې پړمخې پرېوتم اؤ نۀ مې څۀ خوړل اؤ نۀ مې څۀ څښل . دا ځکه چې تاسو د مالِک خُدائ خِلاف ګُناه کړې وه اؤ هغه مو غُصه کړے وو .
زۀ د مالِک خُدائ د سخت قهر نه ويرېدم ، ځکه چې هغه دومره غُصه وو چې تاسو تباه کړى ، خو مالِک خُدائ يو ځل بيا زما واؤرېدل .
مالِک خُدائ هارُون ته هم دومره غُصه وو چې وې وژنى ، نو په هغه وخت ما د هارُون د پاره هم دُعا وکړه .
ما هغه د ګُناه نه ډک څيز يعنې د سرو زرو څخے واخستو کُوم چې تاسو جوړ کړے وو اؤ په اور کښې مې واچولو . بيا ما دا ټوټې ټوټې کړو ، د اوړو په شان مې مېده کړو اؤ هغه مې په هغه وَله کښې وغورزولو چې د غر نه لاندې بهېده .
کله چې تاسو په تبيعره ، مَسه ، قبروت هتاوه کښې وئ نو تاسو هلته هم مالِک خُدائ غُصه کړے وو .
اؤ چې کله هغۀ تاسو د قادِس برنيع نه د دې حُکمُونو سره ولېږلئ چې لاړ شئ اؤ هغه وطن ونيسئ کُوم يې چې له تاسو درکولو ، نو تاسو د هغۀ خِلاف سرکشى وکړه ، تاسو په هغۀ يقين ونۀ کړو اؤ نۀ مو د هغۀ فرمانبردارى وکړه .
چې د کُوم وخت نه ما تاسو پېژندلى يئ ، تاسو د مالِک خُدائ خِلاف سرکشى کړې ده .
نو په هغه څلوېښتو ورځو اؤ څلوېښتو شپو کښې زۀ د مالِک خُدائ په حضُور کښې پړمخې پروت وم ، دا ځکه چې ما ته پته وه چې هغه ستاسو د تباه کولو اِراده لرى .
اؤ ما دُعا وکړه ، اے مالِکه خُدايه ! خپل خلق مۀ تباه کوه ، هغه خلق چې تا بچ کړل اؤ د خپل لوئ طاقت اؤ قُوت سره دې د مِصر نه راوويستل .
خپل خِدمت کوُونکے اِبراهيم ، اِسحاق اؤ يعقُوب راياد کړه اؤ د دې خلقو ضد ، بدکارۍ اؤ ګُناه ته مۀ ګوره .
ګنى ، مِصريان به ووائى چې تۀ د دې جوګه نۀ يې چې خپل خلق هغه وطن ته بوځې چې د هغوئ سره دې وعده کړې ده . هغوئ به ووائى چې تا خپل خلق بيابان ته د دې د پاره بوتلل چې هغوئ ووژنې ، ځکه چې تا د هغوئ نه نفرت کولو .
د دې هر څۀ نه علاوه ، دا هغه خلق دى چې تا خوښ کړل چې ستا خپل خلق شى اؤ د خپل لوئ طاقت اؤ قُوت سره دې هغوئ د مِصر نه راوويستل .
په هغه وخت کښې مالِک خُدائ ما ته ووئيل ، د اولنو په شان دوه د کاڼى تختې جوړې کړه اؤ يو د لرګى صندُوق جوړ کړه چې هغه تختې په کښې کېږدې . په غر باندې ما ته راوخېژه ،
اؤ زۀ به په هغې باندې هم هغه څۀ وليکم څۀ چې ما په هغه تختو باندې ليکلى وُو چې تا ماتې کړې اؤ بيا به تۀ هغه په صندُوق کښې کېږدې .
نو ما د کيکر لرګى نه يو صندُوق جوړ کړو اؤ د اولنو په شان مې د کاڼى دوه تختې جوړې کړې اؤ د ځان سره مې غر ته وخېژولې .
بيا مالِک خُدائ په هغه تختو باندې هم هغه خبرې وليکلې کُومې چې هغۀ په وړومبى ځل ليکلې وے ، دا هغه لس حُکمونه وُو چې تاسو له يې په هغه ورځ درکړل چې د غر سره راغونډ وئ اؤ هغۀ د اور نه خبرې وکړې . مالِک خُدائ ما له تختې راکړې .
اؤ زۀ د غر نه راکُوز شوم څنګه چې مالِک خُدائ ما ته حُکم کړے وو . اؤ هغه تختې تر اوسه پورې په صندُوق کښې پرتې دى .
بنى اِسرائيل د يعقان د خلقو د کُوهو نه روان شول اؤ موسيره ته لاړل . هارُون هلته په حق ورسېدو اؤ دفن شو اؤ د هغۀ زوئ اِلعازار د هغۀ په ځائ د اِمام په توګه خِدمت کولو .
د هغه ځائ نه هغوئ جدجوده اؤ بيا يوطباته ته لاړل ، هغه وطن چې د اوبو ډېر نهرُونه په کښې دى .
په هغه وخت مالِک خُدائ د ليوى قبيلې نه سړى مُقرر کړل چې د تړون صندُوق وړى اؤ د اِمامانو په توګه د هغۀ خِدمت کوى اؤ د هغۀ په نُوم برکت غواړى . اؤ تر اوسه پورې د هغوئ دا ذِمه وارۍ دى .
نو د ليوى قبيلې ته د نورو قبيلو په شان زمکه مِلاؤ نۀ شوه ، مالِک خُدائ په خپله د هغوئ ميراث وو هم هغه شان چې څنګه مالِک خُدائ ستاسو خُدائ پاک وعده کړې ده .
د وړومبى ځل په شان زۀ په غر باندې څلوېښت ورځې اؤ څلوېښت شپې ايسار شوم ، مالِک خُدائ يو ځل بيا زما خبرې ته غوږ ونيولو اؤ په دې رضا شو چې تاسو به نۀ تباه کوى .
بيا هغۀ ما ته ووئيل چې پاڅم اؤ ستاسو لارښودنه وکړم ، چې تاسو هغه وطن ونيسئ چې د کُوم وعده يې ستاسو پلار ‌ نيکۀ سره کړې وه .
اوس ، اے اِسرائيليانو ! هغه څۀ واورئ چې مالِک خُدائ ستاسو خُدائ پاک يې ستاسو نه غواړى : د مالِک خُدائ خپل خُدائ پاک نه يرېږئ ، د هغۀ پُوره تابعدارى کوئ ، د هغۀ سره مينه کوئ اؤ د زړۀ د اِخلاصه اؤ د خپل ټول رُوح سره د هغۀ خِدمت کوئ .
اؤ د هغۀ ټول قانُون منئ . دا زۀ نن ستاسو د فائدې د پاره درکوم .
ګورئ ! دا اُوچت آسمانُونه د مالِک خُدائ دى ، دا زمکه اؤ په دې کښې هر څۀ د هغۀ دى .
خو د مالِک خُدائ مينه ستاسو پلار ‌ نيکۀ سره دومره زياته وه چې د نورو خلقو په ځائ يې تاسو خوښ کړئ اؤ تر اوسه پورې د هغۀ غوره خلق يئ .
نو د اوس نه د مالِک خُدائ فرمانبرداره اوسئ اؤ خپل ضد پرېږدئ .
مالِک خُدائ ستاسو خُدائ پاک د معبُودانو خُدائ پاک اؤ د مالِکانو مالِک خُدائ دے . هغه لوئ اؤ طاقتور دے ، د هغۀ نه يره په کار ده . هغه نۀ د چا طرفدارى کوى اؤ نۀ رشوت اخلى .
هغه دا ګورى چې د يتيمانو اؤ کونډو سره ښۀ سلُوک کېږى اؤ کۀ نه ، هغه د مُسافرو سره مينه کوى کُوم چې زمُونږ خلقو سره اوسېږى اؤ هغوئ له خوراک اؤ جامې ورکوى .
نو د مُسافرو سره مينه کوئ ، ځکه چې په يو وخت کښې تاسو هم د مِصر په وطن کښې مُسافر وئ .
مالِک خُدائ د خپل خُدائ پاک نه يرېږئ اؤ صِرف د هغۀ عِبادت کوئ . د هغۀ وفادار اوسئ اؤ صِرف د هغۀ په نُوم قسم خورئ .
د هغۀ ثناء وايئ ، هغه ستاسو خُدائ پاک دے اؤ تاسو په خپلو سترګو هغه لوئ اؤ عجيبه کارُونه ليدلى دى چې ستاسو د پاره يې کړى دى .
کله چې ستاسو پلار ‌ نيکۀ مِصر ته لاړل ، هغوئ صِرف اؤيا کسان وُو . خو اوس مالِک خُدائ ستاسو خُدائ پاک تاسو د آسمان د ستورو په شان بې ‌ شمېره کړى يئ .
مالِک خُدائ خپل خُدائ پاک سره مينه کوئ اؤ د هغۀ ټولې مُطالبې ، اصُول ، قانُون اؤ حُکمونه منئ .
چې تاسو د مالِک خُدائ په باره کښې څۀ ايزده کړى دى نو هغه اوس ياد ساتئ . ستاسو په بچو نه بلکه په تاسو پخپله دا واقعې تېرې شوې . تاسو د مالِک خُدائ لوئى ، د هغۀ طاقت ، د هغۀ قُوت ،
اؤ د هغۀ مُعجزې وليدلې . تاسو وليدل چې هغۀ د مِصر په بادشاه فِرعون اؤ د هغۀ په ټول وطن باندې څۀ وکړل .
تاسو وليدل چې مالِک خُدائ د مِصريانو لښکر ، سره د هغوئ د اسُونو اؤ جنګى ګاډو څنګه تباه کړل اؤ په سُور درياب کښې يې ډُوب کړل کله چې هغوئ تاسو پسې وُو .
تاسو ته پته ده چې مالِک خُدائ ستاسو دې ځائ ته رارسېدو نه مخکښې په بيابان کښې څۀ وکړل .
هغه را ياد کړئ چې د روبين قبيلې د اِلياب د زامنو ، داتن اؤ ابيرام سره يې څۀ وکړل . د ټولو په مخکښې زمکه وچاوده اؤ هغوئ يې سره د خپلو کورَنو ، د خپلو خېمو اؤ د هغوئ د ټولو نوکرانو اؤ ځناورو تېر کړل .
اؤ ، تاسو هم هغه خلق يئ چې په خپلو سترګو مو هغه ټول کارُونه ليدلى دى څۀ چې مالِک خُدائ کړى وُو .
نن چې زۀ کُوم قانُون درکوم په هغه ټول عمل کوئ ، نو تاسو ته به طاقت مِلاؤ شى چې د سيند نه پورې وځئ اؤ هغه وطن قبضه کړئ کُوم ته چې تاسو وردننه کېدُونکى يئ .
نو تاسو به په هغه وطن کښې ډېره موده تېره کړئ چې مالِک خُدائ ستاسو پلار ‌ نيکۀ اؤ د هغوئ اولاد له يې د ورکولو وعده کړې ده ، هغه وطن چې زرخېز اؤ آباد دے .
کُوم وطن چې تاسو قبضه کوئ هغه وطن د مِصر په شان نۀ دے ، چرته چې تاسو مخکښې اوسېدئ . هلته به چې تاسو تُخم کَرلو ، نو د پټو اوبو کولو د پاره به تاسو سخته خوارى کوله ،
خو چې تاسو کُومې زمکې ته ورننوځئ هغه د غرُونو ، مېدانُونو وطن دے ، يو داسې وطن چې په باران اوبۀ کېږى .
مالِک خُدائ ستاسو خُدائ پاک د دې وطن خيال ساتى اؤ د کال په هر مُوسم کښې يې ورباندې نظر وى .
نو کۀ تاسو زما په حُکمُونو په وفادارۍ سره عمل کوئ کُوم چې نن ما درکړى دى ، اؤ تاسو د مالِک خُدائ د خپل خُدائ پاک سره مينه کوئ اؤ د زړۀ د اِخلاصه د هغۀ خِدمت کوئ ،
نو بيا به هغه ستاسو په وطن په صحيح مُوسم کښې ، په خزان اؤ سپرلى کښې بارانُونه ووروى ، نو تاسو به د زيتُونو تېل ، غله اؤ انګُور راټولوئ .
اؤ د څاروو د پاره به واښۀ درته ملاوېږى . تاسو ته به هغه هر يو خوراک ملاوېږى چې تاسو يې غواړئ .
پام کوئ ، چې خپل زړُونه مو دهوکه نۀ کړى چې د مالِک خُدائ نه واوړئ اؤ د نورو معبُودانو خِدمت اؤ عِبادت وکړئ .
کۀ تاسو داسې وکړل نو مالِک خُدائ به تاسو ته په قهر شى . هغه به د آسمان نه په تاسو باران بند کړى اؤ ستاسو زمکه به وچه شى اؤ فصلُونه به نۀ راشنۀ کوى . بيا به تاسو زر هلته مړۀ شئ ، اګرچې هغه زمکه ښۀ ده کُومه چې تاسو له درکوى .
دا حُکمونه ياد ساتئ اؤ په ذهن کښې يې وساتئ . دا په خپلو مټو اؤ خپلو تندو باندې وتړئ چې ستاسو د پاره د يادېدو د يوې نښې په شان وى .
دا په خپلو ماشُومانو ايزده کړئ . چې تاسو په کور کښې يئ اؤ يا په لاره روان يئ ، چې تاسو څملئ اؤ يا پاڅئ نو د دې په باره کښې د هغوئ سره خبرې کوئ .
دا د خپلو کورُونو د دروازو په چوکاټُونو اؤ د خپلو ښارُونو د دروازو په چوکاټُونو باندې وليکئ .
نو تاسو اؤ ستاسو بچى به په هغه وطن کښې يو اُوږد عُمر تېر کړى چې مالِک خُدائ ستاسو د پلار ‌ نيکۀ سره د هغې د ورکولو وعده کړې ده . چې زمکه وى آسمان وى نو تاسو به هلته اوسېږئ .
ما چې کُوم حُکمونه درکړى دى په هغې باندې په ايماندارۍ سره عمل کوئ : مالِک خُدائ د خپل خُدائ پاک سره مينه کوئ ، د هغۀ په لاره سم روان اوسئ اؤ د هغۀ نه مۀ لرې کېږئ .
نو چې تاسو مخ په وړاندې ځئ نو هغه به هغه ټول قومُونه وشړى اؤ تاسو به هغه وطن قبضه کړئ کُوم چې د هغه قومُونو دے چې ستاسو نه لوئ اؤ طاقتور دى .
تاسو چې چرته هم قدم ږدئ ، نو هغه زمکه به ستاسو وى . ستاسو علاقه به د بيابان نه تر لبنان پورې ، د فرات سيند نه واخله تر مديتران سيند پورې خوره وى .
په هغه وطن کښې چې تاسو چرته هم ځئ ، مالِک خُدائ ستاسو خُدائ پاک به هغه خلق ستاسو نه ويروى لکه څنګه چې هغۀ وعده کړې ده اؤ هيڅ څوک به هم ستاسو په مخکښې نۀ شى ودرېدلے .
ګورئ ! دا زۀ نن ستاسو خوښې ته پرېږدم چې برکت غواړئ اؤ کۀ لعنت ،
برکت به په دې کښې وى ، چې د مالِک خُدائ ستاسو خُدائ پاک په هغه حُکمُونو عمل کوئ چې نن يې زۀ درکوم ،
لعنت به په دې کښې وى ، چې تاسو د دې حُکمُونو نافرمانى وکړئ اؤ د هغه معبُودانو عِبادت ته واوړئ چې تاسو مخکښې نۀ دى پېژندلى .
کله چې مالِک خُدائ تاسو هغه وطن ته راولى کُوم چې تاسو قبضه کوئ ، نو د برکت آواز به تاسو د ګِرزيم غر نه وکړئ اؤ د لعنت آواز به د عيبال غر نه وکړئ .
دا دوه غرُونه د کنعانيانو په علاقه کښې د اُردن سيند نمرپرېواتۀ طرف ته دى ، کنعانيان د اُردن په مېدان کښې اوسېږى ، چې جلجال ښار ته نزدې دے اؤ د موره مُقدسو ونو نه لرې نۀ دے .
زر به تاسو د اُردن سيند نه واوړئ اؤ هغه وطن به قبضه کړئ چې مالِک خُدائ ستاسو خُدائ پاک يې تاسو له درکوى . کله چې هغه وطن ونيسئ اؤ په کښې اوسېږئ ،
نو ګورئ ! په هغه ټولو حُکمُونو به عمل کوئ کُوم چې نن زۀ درکوم . “
مُوسىٰ ووئيل چې ، ” دا هغه حُکمونه دى چې تاسو به په هغه وطن کښې پرې عمل کوئ چې مالِک خُدائ ، ستاسو د پلار ‌ نيکۀ خُدائ پاک يې درکوى . چې تاسو ژوندى يئ نو خامخا به ورباندې عمل کوئ .
کُوم وطن چې تاسو نيسئ په هغې کښې هغه ټول ځايُونه تباه کړئ چرته چې هغه خلق په لوړو غرُونو ، په غونډو اؤ د لويو شنو ونو لاندې د خپلو معبُودانو عِبادت کوى .
د هغوئ د قُربانۍ ځايُونه وران کړئ اؤ د هغوئ د کاڼو مُقدسې ستنې ټوټې ټوټې کړئ . د هغوئ د اشيرې بُت نښې وسوزوئ اؤ د هغوئ بُتان ټوټې کړئ اؤ د هغه ځايُونو نه د هغوئ د بُتانو نومُونه وران کړئ .
د مالِک خُدائ د خپل خُدائ پاک عِبادت هغه شان مۀ کوئ لکه څنګه يې چې هغوئ کوى .
خو مالِک خُدائ به د ستاسو ټولو قبيلو د علاقې نه يو ځائ خوښ کړى ، هلته به خلق د هغۀ حضُور ته راځى اؤ د هغۀ عِبادت به کوى .
هلته به خپلې سوزېدُونکې نذرانې اؤ نورې قُربانۍ ، خپله لسمه حِصه اؤ مُقدسې نذرانې ، خپلې منختې ، خپلې رضاکارانه نذرانې اؤ د خپلو څاروو اؤ ګډو وړومبى پېدا شوى بچى پېش کوئ .
هلته ، د مالِک خُدائ ستاسو خُدائ پاک په حضُور کښې تاسو اؤ ستاسو کورنۍ به خوراک کوئ اؤ د هغه هر څيز نه به پُوره مزه اخلئ چې تاسو د هغې د پاره محنت کړے وى . ځکه چې مالِک خُدائ ستاسو خُدائ پاک تاسو له برکت درکړے دے .
کله چې هغه وخت راشى ، نو تاسو چې داسې کارونه ونۀ کړئ لکه چې دلته يې کوئ . تر اوسه پورې چې تاسو ته څۀ ښۀ ښکارېدل نو هم هغه شان مو کول ،
ځکه چې تاسو ته هغه ميراث لا نۀ دے مِلاؤ شوے چې مالِک خُدائ ستاسو خُدائ پاک يې تاسو له درکوى ، چې هلته به تاسو په آمن کښې اوسېږئ .
کله چې تاسو د اُردن سيند نه واوړئ ، نو مالِک خُدائ به هغه وطن تاسو له په ميراث کښې درکړى . هغه به تاسو د خپلو ټولو دُښمنانو نه په حِفاظت کښې وساتى اؤ تاسو به په آمن کښې اوسېږئ .
مالِک خُدائ به يو ځائ خوښ کړى چرته به چې د هغۀ عِبادت کېږى اؤ هلته به تاسو هغۀ له هغه هر څۀ راوړئ چې ما يې حُکم درکړے دے : خپلې سوزېدُونکې نذرانې اؤ خپلې نورې قُربانۍ ، ستاسو لسمه حِصه اؤ منختې اؤ هغه خاص نذرانې چې تاسو د مالِک خُدائ سره د هغې وعده کړې وى .
د خپلو بچو سره ، خپلو نوکرانو اؤ د ليويانو سره چې ستاسو په ښارُونو کښې اوسېږى ، هلته د هغۀ په حضُور کښې خوشحالى کوئ ، ياد لرئ چې د ليويانو به په زمکه کښې هيڅ ميراث نۀ وى .
تاسو به خپلې نذرانې هلته نۀ پېش کوئ چې چرته ستاسو خوښه وى ،
تاسو به خپلې نذرانې صِرف په هغه يو ځائ کښې پېش کوئ چې مالِک خُدائ به يې ستاسو د يوې قبيلې په علاقه کښې خوښ کړى . صِرف هلته به تاسو خپلې سوزېدُونکې نذرانې اؤ نور هغه ټول څيزُونه پېش کوئ چې ما يې تاسو له حُکم درکړے دے .
چې چرته تاسو اوسېږئ نو تاسو هلته خپل ځناور حلالولے اؤ خوړلے شئ . مالِک خُدائ چې څومره ډېر درکوى نو هغه خوړلے شئ . تاسو ټول کۀ پاک يئ يا ناپاک ، هغه خوړلے شئ ، لکه څنګه چې تاسو هوسۍ يا د غرڅۍ غوښه خورئ .
خو تاسو به د هغې وينه نۀ څښئ ، تاسو به خامخا د هغې وينه په زمکه تويَوئ .
څۀ چې تاسو مالِک خُدائ ته پېش کوئ د هغې نه به هيڅ يو څيز په هغه ځايُونو کښې نۀ شى خوړلے چرته چې تاسو اوسېږئ : نۀ ستاسو د غلې لسمه حِصه ، نه خپل د انګُورو شراب ، نۀ د زيتُونو تېل ، نۀ ستاسو د څاروو اؤ ګډو وړومبے پېدا شوے بچے ، نۀ د هغه تُحفې نه چې تاسو يې د مالِک خُدائ سره وعده کړے وى ، نۀ ستاسو رضاکارانه نذرانې اؤ نۀ نورې نذرانې .
تاسو اؤ ستاسو بچى به ، سره د ستاسو نوکرانو اؤ د ليويانو چې ستاسو په ښارُونو کښې اوسېږى ، دا نذرانې به صِرف د مالِک خُدائ ستاسو خُدائ پاک په حضُور کښې خورئ ، صِرف د عِبادت په هغه يو ځائ کښې کُوم چې مالِک خُدائ ستاسو خُدائ پاک خوښ کړے وى . اؤ تاسو به هلته په هغه هر څۀ باندې خوشحاله يئ کُوم چې تاسو کړى وى .
ګورئ ! چې تر کُومې پورې تاسو په خپل وطن کښې اوسېږئ نو چې ليويان هم هېر نۀ کړئ .
کله چې مالِک خُدائ ستاسو خُدائ پاک ستاسو علاقه لويه کړى ، لکه څنګه چې هغۀ وعده کړې ده اؤ چې تاسو کله هم غواړئ نو هلته غوښه خوړے شئ .
د عِبادت هغه يو ځائ کۀ ډېر لرې وى ، نو بيا چې ستاسو خوښه وى ، نو هغه څاروے يا ګډ حلالولے شئ کُوم چې مالِک خُدائ درکړے وى اؤ تاسو هغه غوښه په کور کښې خوړلے شئ ، لکه څنګه چې ما تاسو ته وئيلى دى .
هر څوک چې پاک وى يا ناپاک ، نو هغه دا غوښه خوړلے شى ، لکه څنګه چې هغه د هوسۍ يا غرڅۍ غوښه خورى .
صِرف هغه غوښه مۀ خورئ چې وينه لا په کښې وى ، ځکه چې په وينه کښې ژوندُون وى ، نو تاسو د غوښې سره ژوندُون مۀ خورئ .
وينه د خوراک د پاره مۀ اِستعمالوئ ، بلکې د اوبو په شان يې په زمکه تويَوئ .
کۀ تاسو دا حُکم ومنئ ، نو مالِک خُدائ به خوشحاله شى اؤ ستاسو اؤ ستاسو د بچو به هر کار سم وى .
خپلې نذرانې اؤ هغه تُحفې چې تاسو يې د مالِک خُدائ سره وعده کړې وى د عِبادت هغه يو ځائ ته راوړئ .
هلته هغه نذرانې پېش کوئ کُومې چې د مالِک خُدائ په قُربان ‌ ګاه باندې پُوره سوزولے شى . هغه نذرانې هم پېش کوئ چې تاسو د هغې غوښه خورئ اؤ وينه يې په قُربان ‌ ګاه باندې تويَوئ .
په هغه هر څۀ باندې په وفادارۍ سره عمل کوئ چې ما يې حُکم درکړے دے ، نو ستاسو اؤ ستاسو د اولاد به د همېشه د پاره هر کار سم وى ، ځکه چې تاسو به هغه کار کوئ چې کُوم صحيح وى اؤ په کُوم باندې چې مالِک خُدائ ستاسو خُدائ پاک خوشحالېږى .
مالِک خُدائ ستاسو خُدائ پاک به هغه قومُونه تباه کړى چې تاسو د هغوئ وطن قبضه کوئ ، تاسو به هغه وطن قبضه کړئ اؤ هلته به اوسېږئ .
پام کوئ چې کله مالِک خُدائ هغه قومُونه تباه کړى ، نو چې د هغوئ په عِبادت اؤ رسمُونو کښې راګېر نۀ شئ چې هغه ومنئ ، ځکه هغه به ستاسو د پاره يو دام وى . د دې معلُومولو کوشش مۀ کوئ چې هغوئ د خپلو معبُودانو عِبادت څنګه کوى ، چې تاسو هم هغه شان عِبادت وکړئ .
د مالِک خُدائ د خپل خُدائ پاک عِبادت هغه شان مۀ کوئ چې څنګه هغوئ د خپلو معبُودانو عِبادت کوى ، ځکه چې هغوئ د خپلو معبُودانو په عِبادت کښې ټول هغه حرام کارُونه کوى چې مالِک خُدائ ترې نه نفرت کوى . تر دې پورې چې هغوئ په اور کښې خپل بچى هم قُربانى کوى .
هغه هر څۀ کوئ چې ما يې حُکم درکړے دے ، په دې کښې مۀ څۀ کموئ اؤ مۀ څۀ زياتوئ .
کېدے شى چې پېغمبران يا د خوبُونو تعبير ورکوُونکى د يوې مُعجزې يا يوې عجيبه نښې وعده وکړى ،
اؤ کۀ هغه پېشن ‌ ګوئى شوې نښې يا مُعجزې څرګندې شى ، نو هغوئ وائى ، چې نورو معبُودانو ته راواوړئ کُوم چې تاسو نۀ دى پېژندلى اؤ د هغوئ عِبادت وکړئ ،
نو هغه پېغمبرانو يا د خوبُونو تعبير ورکوُونکو ته غوږ مۀ نيسئ . مالِک خُدائ ستاسو خُدائ پاک تاسو معلُوموى چې تاسو د مالِک خُدائ سره د زړۀ د اِخلاصه اؤ د خپل ټول رُوح سره مينه کوئ اؤ کۀ نه .
د مالِک خُدائ تابعدارى کوئ اؤ د هغۀ درناوے کوئ ، د هغۀ اِطاعت کوئ اؤ د هغۀ حُکمونه منئ ، د هغۀ عِبادت کوئ اؤ د هغۀ وفادار اوسئ .
خو هغه د خوبُونو تعبير ورکوُونکى يا پېغمبران ووژنئ چې تاسو ته وائى چې د مالِک خُدائ خِلاف بغاوت وکړئ ، چا چې د مِصر نه راوويستلئ ، چرته چې تاسو غُلامان وئ . داسې خلق تاسو د هغه لارې نه اړوى په کُومه باندې چې مالِک خُدائ تاسو له د تلو حُکم درکړے دے . هغوئ دې خامخا ووژلے شى ، چې خپل ځانُونه د دې بد عمل نه خلاص کړئ .
کۀ ستاسو ورور ، زوئ ، لُور ، يا په تاسو ګرانه ښځه ، يا ستاسو نزدې دوست هم تاسو ته پټ پټ وائى چې د نورو معبُودانو عِبادت وکړئ ، هغه معبُودان چې تاسو اؤ ستاسو پلار ‌ نيکۀ يې هيڅ کله هم عِبادت نه دے کړے .
کېدے شى چې د هغوئ نه يو کس تاسو ته ووائى چې د هغه خلقو د معبُودانو عِبادت وکړئ کُوم چې ستاسو سره نزدې اوسېږى يا د هغه خلقو د معبُودانو کُوم چې ستاسو نه لرې اوسېږى .
چې د هغه يو کس ته هم توجو ونۀ کړئ اؤ مۀ ورته غوږ نيسئ . په هغوئ باندې هيڅ رحم يا ترس مۀ کوئ اؤ د هغوئ خبره مۀ پټوئ .
هغوئ ووژنئ ! وړومبے کاڼے تاسو ورګوزار کړئ اؤ بيا نور خلق ورپرېږدئ چې سنګسار يې کړى .
سنګسار يې کړئ چې مړ شى ! هغوئ کوشش کولو چې تاسو د مالِک خُدائ ستاسو خُدائ پاک نه تاسو واړوى ، کُوم چې تاسو د مِصر وطن نه راوويستلئ ، چرته چې تاسو غُلامان وئ .
نو د اِسرائيل ټول خلق به خبر شى چې څۀ وشول ، هغوئ به ويرېږى اؤ بيا به هيڅ کله هيڅ څوک هم داسې بد عمل ونۀ کړى .
کله چې تاسو په هغه ښارُونو کښې اوسېږئ چې مالِک خُدائ ستاسو خُدائ پاک يې تاسو له درکوى ، نو کېدے شى چې تاسو خبر شئ
چې ستاسو د قوم څۀ لُوفرانو خلقو د خپل ښار خلق بې ‌ لارې کړى دى چې د هغه معبُودانو عِبادت وکړى چې تاسو يې کله هم د دې نه مخکښې عِبادت نۀ دے کړے .
کۀ تاسو داسې يو افواه واورئ ، نو د هغې پُوره معلُومات وکړئ ، اؤ کۀ رښتيا وى چې دا بد عمل شوے وى ،
نو بيا د هغه ښار ټول خلق اؤ د هغوئ ټول ځناور هم ووژنئ . هغه ښار پُوره تباه کړئ .
کُوم خلق چې هلته اوسېږى د هغوئ ټول مال هم راوړئ اؤ د ښار په مرکزى ځائ کښې يې ډېرے کړئ . بيا هغه ښار اؤ چې په هغې کښې څۀ هم وى مالِک خُدائ ستاسو خُدائ پاک ته د نذرانې په توګه وسوزوئ . دا ښار به د همېشه د پاره کهنډر پاتې کېږى اؤ دا به هيڅ کله بيا آباد نۀ شى .
د هغې نه هيڅ يو څيز هم ځان له مۀ اخلئ کُوم چې تباه کولے شى ، نو بيا به مالِک خُدائ قهر سوړ شى اؤ په تاسو به رحم وکړى . کۀ تاسو د هغۀ په ټولو حُکمُونو باندې عمل کوئ کُوم چې نن ما درکړى دى اؤ هغه څۀ کوئ چې څۀ درنه غواړى ، نو هغه به په تاسو رحم وکړى اؤ ستاسو نه به يو لوئ قوم جوړ کړى ، لکه څنګه چې هغۀ ستاسو پلار ‌ نيکۀ سره وعده کړې ده .
تاسو د مالِک خُدائ د خپل خُدائ پاک خلق يئ . نو کله چې تاسو په مړى باندې غم کوئ ، نو خپل ځانُونه د نورو خلقو په شان مۀ غوڅوئ يا د تندى نه بره ويښتۀ مۀ کلوئ .
تاسو د مالِک خُدائ د خپل خُدائ پاک يئ ، په زمکه باندې چې څومره خلق اوسېږى د هغه ټولو نه هغۀ تاسو د دې د پاره خوښ کړئ چې د هغۀ خپل خاص خلق اوسئ .
هيڅ يو حرام څيز مۀ خورئ .
تاسو دا ځناور خوړے شئ : څاروى ، ګډې ، چېلۍ
هوسۍ ، ځنګلى ګډې ، ځنګلى چېلۍ اؤ غرڅۍ ،
هغه ټول ځناور چې نُوکې يې په مېنځ بېلې وى اؤ بيا بيا شخوند وهى .
خو صِرف هغه ځناور به حلال وى چې نُوکې يې په مېنځ بېلې وى اؤ بيا بيا شخوند هم وهى . تاسو اُوښ ، سوه ، يا ځنګلى سوه نۀ شئ خوړلے . دا به خامخا حرام ګڼلے شى ، ځکه چې دا بيا بيا شخوند وهى خو نُوکې يې په مېنځ بېلې نۀ دى .
خنزيران مۀ خورئ ، دا به خامخا حرام ګڼلے شى ، دا بيا بيا شخوند نۀ وهى خو نُوکې يې په مېنځ بېلې وى . دا ځناور مۀ خورئ يا کۀ مړ وى لاس به هم نۀ وروړئ .
تاسو هغه هر قِسم کبان خوړلے شئ کُوم چې وزر اؤ په څرمن پترى لرى ،
خو داسې د اوبو بل هر يو څيز چې وزر اؤ په څرمن پترى نۀ لرى هغه به نۀ شئ خوړلے ، دا به خامخا حرام ګڼلے شى .
تاسو حلال مارغان خوړلے شئ .
دا د هغه مارغانو فهرست دے چې تاسو يې بېخى مۀ خورئ : شاهين ، ګونګا ، باز ، شهباز ، باښه ، ګنجۍ ، کارغۀ ، شُتر ‌ مُرغ ، سمندرى مرغابۍ ، ډينګ ، بګلۍ ، ماهى خور مارغه ، غټ ماهى خور مارغه ، هُد هُد اؤ ښاپېرک .
ټول الوتُونکى حشرات ناپاک دى ، هغه مۀ خورئ .
خو تاسو حلال حشرات خوړلے شئ .
هغه يو ځناور هم مۀ خورئ ، چې په خپل مرګ مړ وى . تاسو سره چې کُوم مُسافر اوسېږى هغوئ ته دا ورکولے شئ چې وې خورى ، يا دا په نورو مُسافرو باندې خرڅولے شئ . خو تاسو د مالِک خُدائ د خپل خُدائ پاک يئ او تاسو د هغۀ خلق يئ . ګډُورے يا د چېلۍ بچے د خپلې مور په پيو کښې مۀ پخوئ .
تاسو خامخا لسمه برخه ورکوئ ، د خپل هر فصل لسمه حِصه چې تاسو يې هر کال رېبئ .
بيا هغه يو ځائ ته ځئ کُوم چې مالِک خُدائ ستاسو خُدائ پاک د خپل عِبادت د پاره خوښ کړے دے اؤ هلته د هغۀ په حضُور کښې د خپل فصل ، د انګُورو شرابو اؤ د زيتُونو تېلو اؤ ستاسو د څاروو اؤ ګډو لسمه برخه خورئ . دا د دې د پاره کوئ چې تاسو د مالِک خُدائ خپل خُدائ پاک نه د همېشه د پاره يرېدل ايزده کړئ .
کۀ د عِبادت ځائ ستاسو د کور نه ډېر لرې وى چې هلته د خپل پېداوار لسمه برخه يوسئ چې مالِک خُدائ د هغې برکت درکړے دے ، نو بيا داسې وکړئ :
خپل پېداوار خرڅ کړئ اؤ د دې پېسې د ځان سره د عِبادت هغه يو ځائ ته يوسئ .
چې ستاسو زړۀ څۀ غواړى لکه غټه غوښه ، نرۍ غوښه ، د انګُورو شراب ، يا تېز شراب ، نو په دې پېسو يې واخلئ . اؤ هلته ، د مالِک خُدائ ستاسو خُدائ پاک په حضُور کښې ستاسو کورنۍ اؤ تاسو يې خورئ اؤ خوند ترې نه واخلئ .
هغه ليويان مۀ هېروئ چې ستاسو په ښارُونو کښې اوسېږى ، ځکه چې د هغوئ خپل هيڅ جائيداد نشته .
د هر دريم کال په آخِر کښې د خپلو ټولو فصلُونو لسمه برخه راوړئ اؤ په خپلو ښارُونو کښې يې ذخيره کوئ .
دا خوراک د ليويانو د پاره دے ، ځکه چې د هغوئ خپل جائيداد نشته اؤ ورسره د هغه مُسافرو د پاره ، يتيمانو اؤ کونډو د پاره دے چې ستاسو په ښارُونو کښې اوسېږى . هغوئ ټول دې راځى اؤ د خپل ضرُورت څيزُونه دې ترې نه اخلى . هم دغه شان کوئ اؤ مالِک خُدائ ستاسو خُدائ پاک به تاسو له ستاسو په هر څۀ کښې برکت درکوى .
د هر اوؤم کال په آخِر کښې تاسو قرضُونه معاف کوئ .
دا هغه څۀ دى چې تاسو به يې خامخا کوئ . هر چا چې خپلو اِسرائيليانو له قرض ورکړے وى نو هغه به ورته معاف کوى ، هغه به د خپل ګاونډى يا د هغۀ د خپلوان نه دا قرض واپس واخلى ، مالِک خُدائ په خپله دا اِعلان کړے دے چې قرض معاف شو .
چې په يو مُسافر باندې ستاسو قرض وى نو د هغۀ نه پېسې اخستے شئ ، خو چې ستاسو په اِسرائيليانو قرض وى نو د هغوئ نه به يې نۀ اخلئ .
مالِک خُدائ ستاسو خُدائ پاک به تاسو له په هغه وطن کښې برکت درکړى کُوم چې تاسو له درکوى . ستاسو د خلقو نه به هيڅ څوک هم غريب نۀ وى ،
کۀ تاسو د هغۀ فرمانبردارى کوئ نو هغه هر څۀ پُوره پُوره ومنئ چې نن يې زۀ حُکم درکوم .
نو مالِک خُدائ به تاسو له برکت درکړى ، لکه څنګه چې هغۀ وعده کړې ده . تاسو به ډېرو قومُونو له قرض ورکړئ ، خو تاسو به د هيچا نه قرض نۀ اخلئ ، ستاسو په قبضه کښې به ډېر قومُونه وى ، خو تاسو به د هيچا په قبضه کښې نۀ يئ .
کُوم وطن چې مالِک خُدائ ستاسو خُدائ پاک تاسو له درکوى کۀ د هغې په ښارُونو کښې ستاسو خپل يو بنى اِسرائيلے مُحتاج وى ، نو خپل زړۀ مۀ سختوئ اؤ د هغۀ مدد کولو نه لاس مۀ نيسئ .
خو سخيان اوسېږئ اؤ چې څومره پېسو ته يې ضرُورت وى نو هغه هومره قرض ورکړئ .
هغۀ ته د څۀ څيز قرض ورکولو نه په دې وجه اِنکار مۀ کوئ چې د قرضُونو د معاف کولو کال نزدې دے . داسې بد سوچُونه خپل ذهن ته مۀ راولئ . کۀ تاسو خپل ورور له قرض ورنۀ کړئ نو هغه به مالِک خُدائ ته ستاسو خِلاف فرياد وکړى اؤ ګُناه به ستاسو په غاړه شى .
هغۀ ته چې د څۀ څيز ضرُورت وى نو په خوشحالۍ سره اؤ د زړۀ د اِخلاصه يې ورکړئ ، نو مالِک خُدائ به تاسو له په هر کار کښې برکت درکوى .
په مخ د زمکې به همېشه غريبانان خلق موجُود وى ، نو زۀ تاسو له حُکم درکوم چې د خپلو اِسرائيليانو د مدد نه لاس مۀ نيسئ .
کۀ يو عبرانے سړے يا ښځه خپل ځان په تاسو باندې د غُلام يا وينځې په توګه خرڅ کړى ، نو چې هغوئ شپږ کاله ستاسو خِدمت وکړى نو د هغې نه پس هغوئ آزاد کړئ . کله چې اوؤم کال راشى ، نو هغوئ به خامخا پرېږدئ چې لاړ شى .
کله چې تاسو هغوئ آزادوئ ، نو هغوئ تش لاس مۀ لېږئ .
چې مالِک خُدائ تاسو له کُوم برکت درکړے وى نو د خپلو ګډو ، غلې اؤ د انګُورو شرابو نه ډېر څۀ وکړئ .
هغه راپه ياد کړئ چې تاسو په مِصر کښې غُلامان وئ اؤ مالِک خُدائ خپل خُدائ پاک تاسو آزاد کړئ ، نو ځکه زۀ تاسو له دا حُکم درکوم .
خو کېدے شى چې ستاسو غُلام ونۀ غواړى چې لاړ شى ، اؤ هغه ستاسو اؤ ستاسو کورنۍ سره ډېره مينه کوى اؤ د هغۀ د پاره ستاسو سره پاتې کېدل ښۀ وى .
نو د خپل کور دروازې ته هغه بوځئ اؤ هلته د هغۀ غوږ سُورے کړئ ، نو هغه به ټول عُمر ستاسو غُلام وى . د خپلې وينځې سره هم دغه شان سلُوک کوئ .
کله چې تاسو يو غُلام آزادوئ نو خفه کېږئ مۀ ، ځکه چې آخِر هغۀ هم د يو مزدُور په نيم قيمت شپږ کاله ستاسو خِدمت کړے دے . هم دغه شان کوئ ، نو مالِک خُدائ ستاسو خُدائ پاک به په هر کار کښې تاسو له برکت درکوى .
د خپل څاروى يا ګډې هر يو وړومبے نر بچے مالِک خُدائ ستاسو خُدائ پاک د پاره بېل کړئ ، د دې څاروو نه يو هم د کار د پاره مۀ اِستعمالوئ اؤ د دې ګډو نه وړۍ مۀ کټ کوئ .
تاسو ، ستاسو کورنۍ اؤ تاسو به هر کال د عِبادت په يو ځائ کښې د مالِک خُدائ په حضُور کښې دا خورئ .
خو کۀ په يو ځناور کښې څۀ عېب وى ، کۀ هغه ګوډ وى ، ړُونډ يا څۀ بل غټ نُقص په کښې وى ، نو تاسو به هغه مالِک خُدائ خپل خُدائ پاک ته نۀ قُربانى کوئ .
داسې ځناور تاسو په خپل کور کښې خوړے شئ ، ستاسو هر يو کس ، کۀ پاک وى يا ناپاک ، نو دا خوړلے شى ، لکه څنګه چې تاسو هوسۍ يا غرڅۍ خورئ .
خو د دې وينه د خوراک د پاره مۀ اِستعمالوئ ، اؤ خامخا يې د اوبو په شان په زمکه تويَوئ .
د ابيب په مياشت کښې د فسحې اختر کولو سره د مالِک خُدائ خپل خُدائ پاک درناوښت کوئ ، دا هغه مياشت وه چې مالِک خُدائ ستاسو خُدائ پاک تاسو د مِصر نه د شپې راوويستلئ .
د مالِک خُدائ خپل خُدائ پاک د فسحې اختر د قُربانۍ د پاره هلته خپل يو ګډ يا يو څاروے حلال کړئ کُوم ځائ چې هغۀ د خپل نُوم د درناوى د پاره خوښ کړے وى .
کله چې تاسو دا خوراک وخورئ ، نو خمبيره شوې ډوډۍ به نۀ خورئ . اووۀ ورځې به تاسو پتيره ډوډۍ خورئ ، هم هغه شان لکه څنګه چې تاسو د مِصر نه په تېزۍ سره راووتلئ . دا ډوډۍ خورئ اؤ د دې نُوم به د تکليفُونو ډوډۍ وى ، چې تر کُومې پورې تاسو ژوندى يئ نو ستاسو به هغه ورځ ياده وى چې د مِصر وطن نه راوتلئ .
اووۀ ورځې به ستاسو په وطن کښې د هيچا په کور کښې خمبيره نۀ وى ، اؤ د وړومبۍ ورځې په ماښام د حلال شوى ځناور غوښه به هم په هغه شپه خوړلے شى .
د فسحې د اختر ځناور د عِبادت په هغه يو ځائ کښې حلالوئ ، د هغه وطن په بل يو ځائ کښې هم نۀ کُوم چې مالِک خُدائ ستاسو خُدائ پاک يې تاسو له درکوى . تاسو داسې د نمرپرېواتو په وخت کښې کوئ ، د ورځې په دې وخت کښې تاسو د مِصر نه ووتلئ .
غوښه ويشوئ اؤ د عِبادت په هغه يو ځائ کښې يې وخورئ ، اؤ په ورپسې سحر واپس کور ته راشئ .
ورپسې شپږ ورځې به تاسو پتيره ډوډۍ خورئ اؤ په اوومه ورځ د مالِک خُدائ خپل خُدائ پاک د عِبادت د پاره راغونډ شئ اؤ په هغه ورځ کار مۀ کوئ .
چې تاسو د فصل رېبل شروع کړئ نو د هغه وخت نه اووۀ هفتې وشمېرئ ،
اؤ بيا د مالِک خُدائ ستاسو خُدائ پاک درناوى د پاره د لَو کولو اختر وکړئ ، هغۀ چې کُوم برکت درکړے دے د هغې په مُطابق هغۀ ته يوه رضاکارانه نذرانه راوړئ .
د مالِک خُدائ په حضُور کښې تاسو سره د خپلو بچو ، ستاسو نوکرانو ، ليويانو ، مُسافرو ، يتيمانو اؤ د هغه کونډو سره خوشحاله شئ چې ستاسو په ښارُونو کښې اوسېږى . د عِبادت په هغه يو ځائ کښې هم دغه شان کوئ .
ګورئ چې په دې حُکمُونو باندې عمل وکړئ ، دا خبره مۀ هېروئ چې تاسو په مِصر کښې غُلامان وئ .
چې تاسو خپل ټول فصل راټول کړئ اؤ خپل ټول انګُور نچوړ کړئ ، نو اووۀ ورځې د جُونګړو اختر کوئ .
تاسو د خپلو بچو سره ، خپلو نوکرانو اؤ د ليويانو ، مُسافرو ، يتيمانو اؤ د هغه کونډو سره د دې نه خوند واخلئ چې ستاسو په ښارُونو کښې اوسېږى .
مالِک خُدائ ستاسو خُدائ پاک چې کُوم ځائ خوښ کړے وى نو په هغه ځائ کښې اووۀ ورځې اختر وکړئ . خوشحاله اوسئ ، ځکه چې مالِک خُدائ ستاسو فصل اؤ ستاسو کار له برکت ورکړے دے .
ستاسو د قوم ټول سړى به په کال کښې درې ځل د مالِک خُدائ عِبادت د پاره هغه يو ځائ ته راځى : يعنې د فسحې اختر ، د لَو کولو اختر اؤ د جُونګړو اختر په وخت . يو سړے به هم مالِک خُدائ له خالى لاسُونه نۀ راځى ،
اؤ چې څومره يې وس وى ، دا به د هغه برکت په مُطابق وى چې مالِک خُدائ خپل خُدائ پاک هغۀ له ورکړے وى .
په هر يو ښار کښې چې مالِک خُدائ ستاسو خُدائ پاک يې درکوى په هغې کښې قاضيان اؤ نور آفسران مُقرر کړئ . دا سړى به د چا د طرفدارۍ نه بغېر فېصلې کوى .
هغوئ به په خپلو فېصلو کښې د بې اِنصافۍ نه کار نۀ اخلى ، اؤ رشوت دې نۀ اخلى ، ځکه چې رشوت هوښيار خلق ړندوى او د صادقانو په خبرو کښې چالاکى پيدا کوى .
همېشه عدل اؤ اِنصاف کوُونکى اوسئ ، نو چې هغه وطن قبضه کړئ چې مالِک خُدائ ستاسو خُدائ پاک يې تاسو له درکوى اؤ هلته اوسېږئ .
کله چې تاسو مالِک خُدائ خپل خُدائ پاک د پاره يوه قُربان ‌ ګاه جوړوئ ، نو د هغې په څنګ کښې د لرګى د اشيرې بُت ستنه مۀ ودروئ .
اؤ د بُت پرستۍ د پاره د کاڼى ستنه مۀ ودروئ ، مالِک خُدائ د دې څيزُونه نه نفرت کوى .
مالِک خُدائ ستاسو خُدائ پاک ته داسې يو څاروے يا ګډ هم مۀ قُربانى کوئ چې څۀ عېب په کښې وى ، مالِک خُدائ د دې کار نه نفرت کوى .
کۀ تاسو واورئ چې ستاسو په يو ښار کښې څۀ سړو يا ښځو د مالِک خُدائ خِلاف ګُناه کړې ده اؤ د هغۀ تړون يې مات کړے دے
چې هغوئ د نورو معبُودانو ، د نمر ، سپوږمۍ ، يا د ستورو عِبادت اؤ خِدمت يې کړے وى اؤ د مالِک خُدائ د حُکم مُخالفت يې کړے وى ،
نو کۀ داسې يو خبر واورئ ، نو د هغې پُوره معلُومات وکړئ . کۀ دا رښتيا وى چې په اِسرائيليانو کښې داسې ګنده کار شوے وى ،
نو هغه کس د ښار نه بهر بوځئ اؤ سنګسار يې کړئ .
په هغه وخت کښې به هغه وژلے شى چې دوه يا د دوؤ نه زيات ګواهان د هغۀ خِلاف ګواهى ورکړى ، خو کۀ صِرف يو ګواه وى نو هغه به نۀ شى وژلے .
وړومبى کاڼى به ګواهان ورولى اؤ بيا به يې باقى نور خلق سنګسار کړى ، چې ستاسو نه دا بدى لرې شې .
کۀ داسې لانجې وى چې د هغې فېصله کول د هغه ځائ د قاضيانو د پاره ګران وى ، لکه د جائيداد حقُونو يا د چا د زخمى کېدلو لانجې يا چې په قصد سره يا په غلطۍ سره د قتل په مېنځ کښې فرق کول وى ، نو چې داسې وشى ، نو د عِبادت هغه يو ځائ ته لاړ شئ چې مالِک خُدائ ستاسو خُدائ پاک خوښ کړے وى ،
اؤ خپله لانجه د ليوى قبيلې اِمامانو ته يا په هغه وخت کښې چې کُوم قاضى حاضر وى هغۀ ته يې پېش کړئ ، نو هغوئ پرېږدئ چې هغه لانجه فېصله کړى .
هغوئ به خپله فېصله وکړى اؤ چې هغوئ تاسو ته څنګه وائى نو تاسو به هم هغه شان کوئ .
د هغوئ فېصله ومنئ اؤ چې د کُوم قانُون پُوره وضاحت درته وکړى نو په هغې عمل وکړئ .
هر څوک چې دا جُرات وکړى اؤ د قاضى يا د اِمام دا فېصله ونۀ منى نو هغه دې خامخا ووژلے شى ، چې د اِسرائيلو نه دا ګنده کار ختم شې .
نو هر څوک چې د دې نه خبر شى نو وبه يرېږى اؤ د عدالت فېصلې به منى .
کله چې تاسو هغه وطن ونيسئ چې مالِک خُدائ ستاسو خُدائ پاک يې تاسو له درکوى اؤ تاسو هلته اوسېږئ ، نو تاسو به ووايئ چې ستاسو نه ګېر ‌ چاپېره قومُونو په شان تاسو ته هم د يو بادشاه ضرُورت دے .
ګورئ ! کُوم سړے چې د بادشاهۍ د پاره تاسو غوره کوئ نو چې هغه مالِک خُدائ هم غوره کړے وى . نو په کار دے چې هغه ستاسو د خپل قوم نه وى ، يو مُسافر خپل بادشاه مۀ جوړوئ .
هغه بادشاه به د ځان د پاره ډېر اسُونه نۀ ساتى اؤ هغه دې خلق مِصر ته نۀ لېږى چې اسُونه په پېسو واخلى ، ځکه چې مالِک خُدائ وئيلى دى چې د هغۀ خلق به هيڅ کله واپس هلته نۀ ځى .
د بادشاه دې ډېرې ښځې نۀ وى ، ځکه چې دا به هغه د مالِک خُدائ نه واړوى ، اؤ هغه دې خپل ځان په سپينو زرو يا سرو زرو نۀ مالداره کوى .
کله چې هغه د بادشاهۍ په تخت کښېنى ، نو هغه به د خپل ځان د پاره د دې قانُون يو نقل وليکى ، دا کار به د ليوى قبيلې د اِمامانو په وړاندې کېږى .
هغه به دا کِتاب د ځان سره نِزدے ساتى اؤ ټول عُمر به يې وائى ، چې د مالِک خُدائ نه يرېدل ايزده کړى اؤ په وفادارۍ سره به په هغه هر څۀ باندې عمل کوى چې په دې کِتاب کښې يې حُکم راغلے دے .
نو هغه به خپل ځان د خپلو خلقو نه اُوچت نۀ ګڼى اؤ د مالِک خُدائ د حُکمُونو نافرمانى به نۀ کوى . نو هغه به ډېر کالونه حکومت وکړى اؤ د هغۀ اولاد به ډېره موده په اِسرائيلو باندې بادشاهى وکړى .
د ليوى قبيلې هيچا ته به هم په زمکه کښې حِصه نۀ ملاوېږى ، نۀ اِمامانو ته اؤ نۀ يې نورو خلقو ته ، د دې په ځائ هغوئ به په هغه نذرانو اؤ قربانو ژوند تېروى کُومې چې مالِک خُدائ ته ورکولے شى .
د هغوئ به خپل هيڅ ميراث نۀ وى ، لکه چې نورې قبيلې يې لرى ، لکه څنګه چې مالِک خُدائ وعده کړې ده چې مالِک خُدائ به په خپله د هغوئ ميراث وى .
کله هم چې يو څاروے يا ګډ قُربانى کېږى ، اِمام له به د دې اُوږه ، جامنه اؤ دنننى اندامُونه ورکولے شى .
هغوئ به د دې څيزُونو نه وړومبۍ برخه اخلى : د غلې ، د انګُورو شرابو ، د زيتُونو تېلو اؤ ستاسو د ګډو د وړو نه .
مالِک خُدائ ستاسو د ټولو قبيلو نه د ليوى قبيله خوښه کړه چې د اِمامانو په توګه همېشه د هغۀ خِدمت وکړى .
هر يو ليوے چې وغواړى نو هغه د اِسرائيلو د هر يو ښار نه د عِبادت هغه يو ځائ ته راتلے شى
اؤ هلته د يو اِمام په توګه د مالِک خُدائ خپل خُدائ پاک خِدمت کولے شى ، لکه د نورو ليويانو په شان کُوم چې هلته خِدمت کوى .
د نورو اِمامانو په شان به هغۀ ته هم هغه هومره خوراک ملاوېږى اؤ د هغۀ کورنۍ چې څۀ هم ورلېږى نو هغه د ځان د پاره کېښودے شى .
کله چې تاسو هغه وطن ته ورننوځئ چې مالِک خُدائ ستاسو خُدائ پاک يې تاسو له درکوى ، نو چې هلته کُوم قومُونه دى د هغوئ په غلطو رِواجُونو پسې مۀ ځئ .
ستاسو په مېنځ کښې دې داسې کس نۀ وى چې خپل بچى په اور کښې قُربانى کوى ، اؤ خپل خلق مۀ پرېږدئ چې د غېبو په خبرو عمل وکړى ، يا فال وګورى يا په منتر پسې وګرځى
يا تعويز اِستعمال کړى ، د ښاپېرو په ذريعه کار وکړى اؤ هغوئ مۀ پرېږدئ چې د مړو رُوحُونو سره مشورې وکړى .
مالِک خُدائ ستاسو خُدائ پاک د هغه خلقو نه کرکه کوى څوک چې دا بد عملونه کوى ، نو مالِک خُدائ به هغه قومُونه وشړى چې تاسو مخ په وړاندې ځئ .
د مالِک خُدائ سره پُوره وفادار اوسئ . “
بيا مُوسىٰ ووئيل ، ” په هغه وطن کښې ، کُوم چې زر تاسو قبضه کړئ ، خلق د غېبو خبرې کوُونکو اؤ فالُونو کتُونکو په نصيحت عمل کوى ، خو مالِک خُدائ ستاسو خُدائ پاک اِجازت نۀ درکوى چې تاسو داسې وکړئ .
خو هغه به تاسو له زما په شان يو پېغمبر راولېږى چې هغه به ستاسو د خپلو خلقو نه وى اؤ تاسو به د هغۀ تابعدارى کوئ .
په کُومه ورځ چې تاسو د سينا غرۀ سره راغونډ وئ ، تاسو زارى وکړه چې مُونږ نۀ غواړُو چې د مالِک خُدائ خبرې بيا واورُو يا د جلال شُعلې وګورُو ، ځکه چې تاسو يرېدلئ چې مړۀ به شئ .
نو مالِک خُدائ ما ته ووئيل چې هغوئ صحيح سوال کړے دے .
زۀ به هغوئ ته د هغوئ د خپلو خلقو نه ستا په شان يو پېغمبر ورولېږم ، زۀ به هغۀ ته وښايم چې هغه به څۀ وائى اؤ زۀ چې کُوم حُکم ورکوم نو هم هغه شان به يې خلقو ته ورسوى .
هغه به زما په نُوم خبرې کوى اؤ هر څوک چې د هغۀ د منلو نه اِنکار وکړى نو سزا به ورکړم .
خو چې کله ما حُکم نۀ وى ورکړے اؤ يو پېغمبر دا جُرات وکړى چې زما په نُوم پېغام ورکړى ، نو خامخا به وژلے شى اؤ هغه پېغمبر به هم وژلے شى چې د نورو معبُودانو په نُوم خبرې کوى .
مُونږ څنګه دا وئيلے شُو چې د يو پېغمبر پېغام د مالِک خُدائ نه نۀ دے ؟
کۀ يو پېغمبر د مالِک خُدائ په نُوم خبرې وکړى اؤ چې کُومه خبره يې کړې وى اؤ رښتيا نۀ شى ، نو بيا دا د مالِک خُدائ پېغام نۀ دے . هغه پېغمبر په خپل اِختيار خبرې کړې دى اؤ تاسو له په کار دى چې د هغۀ نه ونۀ يرېږئ .
کله چې مالِک خُدائ ستاسو خُدائ پاک هغه خلق تباه کړى چې زمکه يې تاسو له درکوى اؤ چې د هغوئ ښارونه اؤ کورُونه ونيسئ اؤ هلته اوسېږئ ،
نو هغه علاقه په دريو حِصو کښې تقسيم کړئ ، چې په هره يوه حِصه کښې يې داسې ښار وى چې تلل ورته آسان وى . نو چې څوک يو بل کس ووژنى نو د پناه د پاره د دې نه يو ښار ته تښتېدلے شى .
کۀ څوک يو کس په غلطۍ سره ووژنى چې هغه يې دُښمن نۀ وى ، نو هغه د دې ښارُونو نه يو ښار ته تښتېدلے شى چې بچ شى .
کۀ دوه سړى د لرګو وهلو د پاره ځنګل ته لاړ شى اؤ د هغوئ نه يو کس يوه ونه راماتوى اؤ تبر د لاسکى نه ووځى اؤ هغه بل کس ووژنى ، نو د پناه د پاره د دې ښارُونو نه يو ته تښتېدلے شى .
خو کۀ صِرف يو ښار وى اؤ هغې ته فاصله هم ډېره وى ، نو کېدے شى چې د هغه کس بدل اخستُونکى خپلوان يې ونيسى اؤ په غُصه کښې يو بې ‌ ګُناه ګاونډى ووژنى . خو په غلطۍ سره هغۀ خپل ګاونډى مړ کړو چې دُښمن يې نۀ وو .
نو ځکه زۀ حُکم درکوم چې درې ښارونه بېل کړئ .
کله چې مالِک خُدائ ستاسو خُدائ پاک ستاسو علاقه پراخه کړى ، لکه څنګه چې هغۀ ستاسو پلار ‌ نيکۀ ته وئيلى دى اؤ هغه ټول وطن درکړى چې هغۀ يې وعده کړې ده ،
بيا تاسو درې نور ښارونه خوښ کړئ . کۀ تاسو هغه هر څۀ کوئ چې نن يې زۀ حُکم درکوم اؤ د مالِک خُدائ خپل خُدائ پاک سره مينه کوئ اؤ د هغۀ د اصُولو په مُطابق ژوند تېروئ نو هغه به تاسو له دا وطن درکړى .
هم دغه شان وکړئ ، چې بې ‌ ګُناه خلق نۀ مرى اؤ د هغوئ د وژلو ګُناه ستاسو په غاړه نۀ وى ، په هغه وطن کښې چې مالِک خُدائ يې تاسو له درکوى .
خو کۀ يو کس د خپل ګاونډى سره دُښمنى لرى اؤ د قصده په هغۀ حمله وکړى اؤ وې وژنى اؤ بيا د پناه د پاره د دې ښارُونو نه يو ښار ته وتښتى ،
نو په داسې حالت کښې دې د هغه ښار مشران هغه راوغواړى اؤ د هغه کس خپلوانو ته دې په حواله کړى کُوم چې د قتل د بدل اخستلو ذِمه وار وى ، نو چې هغه ووژلے شى .
په هغۀ هيڅ رحم مۀ کوئ . د دې قاتِل نه اِسرائيل پاک کړئ ، نو ستاسو هر کار به سم وى .
د خپل ګاونډى د جائيداد د حد کاڼے مۀ ښوزوئ ، کُوم چې د مخکښې نه په هغه وطن کښې لګېدلے وى چې مالِک خُدائ ستاسو خُدائ پاک يې تاسو له درکوى .
د يو سړى مُجرم ثابِتولو د پاره يو ګواه کافى نۀ وى ، کم از کم دوه ګواهان ضرُورى دى چې هغه سړے مُجرم ثابت شى .
کۀ څوک د دروغو اِلزام په وجه بل کس ته نُقصان رسولو کوشش وکړى ،
نو دواړه به د عِبادت هغه يو ځائ ته ځى اؤ د هغه وخت مُقرر شوى قاضيان اؤ اِمامان به د هغوئ فېصله وکړى .
قاضيان به د دې معاملې پُوره معلُومات وکړى ، اؤ کۀ چا په خپل اِسرائيلى باندې د دروغو اِلزام لګولے وى ،
هغۀ ته به هغه سزا ملاوېږى چې د څۀ اِراده چې يې د بل د پاره لرله . نو داسې به تاسو د دې بدۍ نه خلاص شئ .
بيا به هر يو کس خبر شى چې څۀ وشول ، هغوئ به ويرېږى اؤ هيڅ څوک به هم بيا داسې بد عمل نۀ کوى .
په داسې مُعامِلو کښې هيڅ رحم مۀ کوئ ، د ژوند په بدل کښې به د ژوند سزا وى ، د سترګې په بدل کښې د سترګې ، د غاښ په بدل کښې د غاښ ، د لاس په بدل کښې د لاس ، د خپې په بدل کښې به د خپې سزا وى .
کله چې تاسو د خپلو دُښمنانو خِلاف جنګ له ځئ اؤ تاسو وګورئ چې د هغوئ جنګى ګاډۍ ، اسُونه اؤ لښکر ستاسو نه زيات وى ، نو د هغوئ نه مۀ يرېږئ . مالِک خُدائ ستاسو خُدائ پاک به ستاسو مل وى ، چا چې د مِصر وطن نه راوويستلئ .
د هغې نه مخکښې چې تاسو جنګ شروع کړئ ، يو اِمام دې وړاندې راشى اؤ لښکر ته دې ووائى ،
اے اِسرائيليانو ! واورئ ، نن تاسو جنګ له روان يئ . مۀ بې ‌ زړۀ کېږئ ، مۀ يرېږئ ، مۀ بې ‌ حوصلې کېږئ اؤ نۀ چې وارخطا شئ .
مالِک خُدائ ستاسو خُدائ پاک ستاسو مل دے ، هغه به ستاسو دُښمنانو خِلاف جنګ کوى اؤ فتح به درکړى .
بيا به آفسران په خپل تقرير کښې فوجيانو ته ووائى ، په تاسو کښې داسې څوک شته چې کور يې جوړ کړے وى ، خو وقف کړے يې نۀ وى ؟ کۀ داسې څوک وى ، نو هغه دې کور ته لاړ شى . کۀ هغه په جنګ کښې ووژلے شى ، نو بل څوک به د هغۀ کور وقف کړى .
دلته داسې يو سړے شته ، چې هغۀ د انګُورو باغ کَرلے وى ، خو دا موقع ورته نۀ وى مِلاؤ شوى چې انګُور ترې نه راټول کړى ؟ کۀ داسې څوک وى ، نو هغه دې کور ته لاړ شى . کۀ هغه په جنګ کښې ووژلے شى ، نو بل څوک به د هغۀ د انګُورو په شرابو مزې وکړى .
دلته داسې څوک شته ، چې کوژدن يې کړې وى ؟ کۀ داسې څوک وى ، نو هغه دې کور ته لاړ شى . ګنى ، کۀ هغه په جنګ کښې ووژلے شى ، نو بل څوک به د هغۀ د کوژدن شوى ښځې سره وادۀ وکړى .
آفسران به سړو ته دا هم ووائى ، دلته داسې يو سړے شته ، چې هغه يرېږى يا يې زړۀ بېللے وى ؟ کۀ داسې څوک وى ، نو هغه دې کور ته لاړ شى . ګنى ، د خپل ځان په شان د نورو ملګرو زړُونه هم وبائيلى .
کله چې آفسران د لښکر سره خپلې خبرې خلاصې کړى ، نو د هرې ډلې د پاره به مشران خوښ کړے شى .
کله چې تاسو په يو ښار باندې حمله کوئ ، نو وړومبے هغه خلقو ته د تسليمېدو موقع ورکړئ .
کۀ هغوئ دروازې کولاؤ کړى اؤ تسليم شى ، نو هغوئ به ټول ستاسو غُلامان وى اؤ ستاسو د پاره به بېګار کوى .
خو کۀ د هغه ښار خلق تسليم نۀ شى اؤ جنګ خوښ کړى ، نو د خپل لښکر سره يې مُحاصره کړئ .
نو کله چې مالِک خُدائ ستاسو خُدائ پاک وکړى چې تاسو هغه ښار قبضه کړئ ، نو په دې کښې ټول سړى ووژنئ .
خو هغه ښځې ، ماشُومان ، څاروى اؤ چې په ښار کښې نور هر څۀ وى هغه د ځان د پاره اخستے شئ . تاسو د خپلو دُښمنانو هر څيز اِستعمالولے شئ . مالِک خُدائ دا تاسو له درکړى دى .
تاسو به د هغه ښارُونو سره داسې کار وکړئ کُوم چې د هغه وطن نه لرې دى چرته به چې تاسو اوسېږئ .
خو کله چې تاسو د هغه وطن ښارونه قبضه کړئ چې مالِک خُدائ ستاسو خُدائ پاک يې تاسو له درکوى ، نو هر يو کس ووژنئ .
دا ټول خلق تباه کړئ : حِتيان ، اموريان ، کنعانيان ، فارصيان ، حِويان اؤ يبوسيان ، لکه څنګه چې مالِک خُدائ د دې حُکم درکړے دے .
دا خلق ووژنئ ، نو هغوئ به تاسو د مالِک خُدائ خِلاف ګُناهګار نۀ کړى چې تاسو ته هغه ټول بد عملونه وښائى چې هغوئ يې د خپلو معبُودانو په عِبادت کښې کوى .
کله چې تاسو د يو ښار د قبضه کولو کوشش کوئ ، نو د هغه ځائ مېوه ‌ دارې ونې مۀ پرې کوئ ، اګرچې مُحاصره د ډېر وخت پورې اُوږده هم شى . مېوه يې خورئ ، خو ونې مۀ تباه کوئ ، ځکه چې ونې ستاسو دُښمنانې نۀ دى .
تاسو هغه ونې راماتولے شئ چې مېوه نۀ کوى اؤ د مُحاصرې د دېوالُونو د پاره يې اِستعمالولے شئ ، چې هغه ښار قبضه شى .
کۀ په يو پټى کښې يو قتل شوے کس ومُوندلے شى په هغه وطن کښې چې خُدائ پاک يې تاسو له درکوى اؤ تاسو ته پته نۀ وى چې چا وژلے دے ،
نو ستاسو مشران اؤ قاضيان به لاړ شى اؤ چې چرته هغه مړے مُوندلے شوے وى نو د هغه ځائ نه به د ټولو نزدې ښارُونو فاصله معلُومه کړى .
نو چې چرته مړے مُوندلے شوے وى د هغه نزدې ښار مشران به يوه څخۍ خوښه کړى چې هيڅ کار ترې نه نۀ وى اخستے شوے اؤ نۀ يې جغ راښکلے وى .
هغوئ به دا يوې بهېدُونکې ولې ته کُوزه کړى چې د هغه ځائ زمکه هيڅ کله نۀ يوې شوې وى اؤ نۀ کَرلے شوې وى اؤ هغوئ به هلته د دې څخۍ څټ مات کړى .
د ليوى قبيلې اِمامان به هم هلته لاړ شى ، ځکه چې هغوئ به هره هغه لانجه فېصله کوى چې د ظلم اؤ زياتى سره يې تعلُق وى . مالِک خُدائ ستاسو خُدائ پاک هغوئ د خپل خِدمت د پاره خوښ کړى دى اؤ چې د هغۀ په نُوم برکتُونه وغواړى .
بيا چې چرته هغه قتل شوے کس مُوندلے شوے وى هغې ته د نزدې ښار ټول مشران به په هغه څخۍ باندې خپل لاسُونه ووينځى اؤ اِعلان به وکړى چې مُونږ دا کس نۀ دے قتل کړے اؤ مُونږ ته دا پته نشته چې دا کار چا کړے دے .
اؤ هغوئ دې ووائى چې ، مُونږ دا کس نۀ دے وژلے اؤ مُونږ ته پته نشته چې دا قتل چا کړے دے .
اے مالِکه خُدايه ، خپل خلق اِسرائيليان معاف کړه څوک دې چې د مِصر نه راوويستل . مُونږ معاف کړه اؤ د يو بې ‌ ګُناه کس د قتل ذِمه وارى زمُونږ په غاړه مۀ اچوه .
چې هغه څۀ وکړئ چې مالِک خُدائ يې غواړى ، نو د قتل ذِمه وارى به ستاسو په غاړه نۀ وى .
کله چې تاسو د خپلو دُښمنانو خِلاف جنګ له لاړ شئ اؤ مالِک خُدائ ستاسو خُدائ پاک تاسو په هغوئ زورَور کړى اؤ څۀ کسان ترې نه قېديان کړئ ،
کېدے شى چې تاسو په هغوئ کښې يوه ښائسته ښځه وګورئ چې ستاسو خوښه شى اؤ ورسره وادۀ کول وغواړئ .
هغه خپل کور ته بوځئ ، هلته به خپل سر کل کړى ، نوکُونه به پرې کړى ،
خپلې جامې به بدلې کړى . هغه به ستاسو په کور کښې ايساره شى اؤ خپل مور پلار پسې به يوه مياشت وژاړى ، د هغې نه پس ، هغه وادۀ کولے شئ .
وروستو ، کۀ تاسو د هغې سره خوشحاله نۀ يئ ، نو تاسو يې پرېښودے شئ اؤ چې چرته وغواړى نو هلته دې لاړه شى . ځکه چې تاسو د هغې بې عِزتى کړې ده ، نو تاسو د هغې سره د يوې وينځې په شان سلُوک نۀ شئ کولے اؤ نۀ يې خرڅولے شئ .
کۀ د يو سړى دوه ښځې وى اؤ هغه د يوې سره مينه کوى اؤ د بلې سره نۀ کوى اؤ د دواړو نه يې زامن پېدا شى ، خو وړومبے زوئ يې د هغې ښځې نه وى چې د کُومې سره مينه نۀ کوى ،
کله چې هغه سړے خپل جائيداد تقسيموى نو هغه دې د خپلې خوښې ښځې زوئ له د مشرى زوئ حق نۀ ورکوى .
چې د کُومې ښځې سره مينه نۀ کوى خو د هغې زوئ مشر دے نو هغۀ له به يو په دوه برخه ورکوى . مشر زوئ د خپل پلار د طاقت وړومبۍ نښه وى . هغه د مشرۍ حق لرى .
کۀ د چا زوئ ضدى يا سرکشه وى ، يو زوئ چې د خپل مور پلار فرمانبردارى نۀ کوى ، تر دې پورې چې هغوئ سزا هم ورکړى ،
د هغۀ مور پلار دې هغه د ښار مشرانو له راولى چرته چې هغه اوسېږى اؤ په هغۀ دې فېصله وکړے شى .
هغوئ دې مشرانو ته داسې ووائى ، ” زمُونږ زوئ ضدى اؤ سرکشه دے اؤ زمُونږ خبره نۀ منى ، هغه فضُول خرچه اؤ شرابى دے . “
نو د ښار سړى دې هغه سنګسار کړى چې مړ شى . نو تاسو به د دې بدکارۍ نه خلاص شئ . په اِسرائيلو کښې به ټول خلق د دې نه خبر شى اؤ وبه يرېږى .
کۀ د يو جُرم په وجه څوک وژلے شوے وى اؤ د هغۀ لاش په يوه ونه کښې ځوړند وى ،
نو هغه دې د شپې هلته نۀ شى پرېښودلے . هغه دې خامخا هم په هغه ورځ ښخ کړے شى ، ځکه چې يو داسې مړے چې په ونه کښې ځوړند وى هغه په وطن باندې د خُدائ پاک لعنت راولى . هغه مړے ښخ کړئ ، نو تاسو به هغه وطن پليت نۀ کړئ چې مالِک خُدائ ستاسو خُدائ پاک يې تاسو له په ميراث کښې درکوى .
کۀ تاسو وګورئ چې ستاسو د وطن دار غوا يا ګډې لار غلطه کړې وى ، نو هغه هم داسې مۀ پرېږدئ ، اؤ خپل مالِک له يې واپس ورولئ .
خو کۀ د دې مالِک لرې اوسېږى يا کۀ تاسو ته پته نۀ وى چې دا د چا ده ، نو د ځان سره يې خپل کور ته بوځئ . کله يې چې مالِک لټولو له راشى ، نو هغۀ له يې ورکړئ .
کله چې تاسو خر ، د کپړې ټُکړه ، يا بل څۀ ومُومئ چې ستاسو د وطن دار نه ورک شوې وى نو تاسو هم دغه شان کوئ . د چا سره مدد کولو نه لاس مۀ نيسئ .
کۀ ستاسو د وطن دار خر يا غوا په لاره کښې غورزېدلې وى ، نو هغه هم داسې مۀ پرېږدئ ، د هغه ځناور په پاڅولو کښې د هغۀ مدد وکړئ .
ښځې دې د سړو جامې نۀ اغوندى اؤ سړى دې د ښځو جامې نۀ اغوندى ، مالِک خُدائ ستاسو خُدائ پاک د هغه خلقو نه کرکه کوى څوک چې داسې کارُونه کوى .
کۀ چرې تاسو په يوه ونه کښې يا په زمکه باندې د مارغانو جاله ووينئ چې مرغۍ په هګو باندې يا د خپلو بچو سره ناسته وى ، نو تاسو به دا مرغۍ نۀ رانيسئ .
تاسو د مرغو هغه واړۀ بچې رانيولے شئ ، خو مرغۍ به يې پرېږدئ چې لاړه شى ، نو تاسو به يو اُوږد اؤ خوشحاله ژوند تېر کړئ .
کله چې تاسو يو نوے کور جوړ کړئ ، نو ګورئ چې د چت د غاړې نه ګېر ‌ چاپېره يو پړده ‌ وال ورله جوړ کړئ . کۀ څوک ترې نه راوغورزېږى اؤ مړ شى نو ذِمه وارى به يې ستاسو په غاړه نۀ وى .
کۀ په يو پټى کښې انګُور وکَرئ نو بل څۀ فصل ورسره مۀ کَرئ ګنى دواړه به نۀ شئ خوړلے .
غوَيے اؤ خر تاسو په يو جغ کښې د يوې کولو د پاره مۀ اچوئ .
داسې جامې مۀ اغوندئ چې په يو ځائ د تاؤ شوې وړۍ اؤ د لټې نه جوړې وى .
د خپلو جامو په څلورو ګوټُونو پورې د مزو سُونډى وګنډئ .
کۀ يو سړے يوه ښځه وادۀ کړى اؤ ورسره څملى او وروستو يې هغه خوښه نۀ شى ،
اؤ د هغې خِلاف داسې دروغ ووائى چې ما وادۀ کړه خو چې کله ورسره څملاستم نو ما ته پته ولګېده چې هغه زما نه مخکښې د بل سړى سره ملاسته وه .
کۀ داسې وشى ، نو د جينۍ مور اؤ پلار دې د ښار مشرانو له د جرګې په وخت دا ثبُوت راوړى چې هغه جينۍ هيڅ کله هم د يو سړى سره نۀ وه ملاسته .
د هغې پلار به مشرانو ته ووائى ، ” ما خپله لُور دې سړى له ورکړه چې وادۀ يې کړى ، خو اوس د هغۀ خوښه نۀ ده .
هغه د دې خِلاف دا دروغ وائى چې کله ما ورسره وادۀ وکړو نو هغه د مخکښې نه د بل سړى سره ملاسته وه خو ثبُوت دا دے چې زما لُور صفا وه ، د وادۀ د کټ په څادر باندې تاسو د وينې دا داغُونه وګورئ ! “
نو د ښار مشران به د هغې خاوند بوځى اؤ سزا به ورکړى .
هغوئ دې هغه سل د سپينو زرو سيکې جُرمانه هم کړى اؤ پېسې دې د ښځې پلار له ورکړى ، ځکه چې هغه سړى يوه اِسرائيلۍ ښځه رسوا کړې ده . د دې نه علاوه ، هغه به يې ښځه هم وى اؤ چې تر څو پورې هغه ژوندے وى هغې له طلاق نۀ شى ورکولے .
خو کۀ دا خبره رښتيا وى اؤ دا ثبُوت نۀ وى چې هغه پېغله پاتې شوې وه ،
نو هغوئ به يې د هغې د پلار د کور دروازې خُلې ته بوځى ، د ښار سړى به يې هلته سنګسار کړى چې مړه شى . هغې ستاسو خلقو په مېنځ کښې يو د شرم نه ډک کار کړے دے چې د وادۀ نه مخکښې د بل سړى سره څملاستله ، چې هغه لا د پلار په کور کښې وه . نو تاسو به د دې بدکارۍ نه خلاص شئ .
کۀ يو سړے د بل سړى د ښځې سره په زنا کولو کښې ونيولے شى ، نو هغوئ دواړه به وژلے شى ، چې تاسو د دې بدکارۍ نه خلاص شئ .
کۀ په يو ښار کښې يو سړے د داسې ښځې سره په زنا پورې ونيولے شى چې د هغې کوژدن د بل چا سره شوې وى ،
نو تاسو هغوئ د ښار نه بهر بوځئ اؤ سنګسار يې کړئ چې مړۀ شى . ښځه دې ځکه مړه شى چې هغې د مدد د پاره چغې نۀ دى وهلې ، اګر چې هغه په ښار کښې وه ، کېدے شى چې هلته د هغې چغې اؤرېدلے شوے وے . اؤ سړے دې ځکه مړ شى چې هغۀ د يوې داسې ښځې سره زنا کړې ده چې هغه کوژدن شوې وه . نو داسې به تاسو د دې ګند نه ځان خلاص کړئ .
فرض کړئ چې يو سړے په پټو کښې د يوې داسې ښځې بې عِزتى وکړى چې د هغې کوژدن د بل چا سره شوې وى . نو صِرف هغه سړے به وژلے شى ،
ښځې ته به هيڅ نۀ شى وئيلے ، ځکه هغې داسې ګُناه نۀ ده کړې چې د مرګ حقداره شى . دا هم هغه شان معامِله ده چې يو سړے په بل سړى باندې حمله وکړى اؤ مړ يې کړى .
هغه سړى په پټو کښې د هغه کوژدن شوې ښځې سره په زبردستۍ زنا وکړه ، اګرچې هغې د مدد چغې وهلې وې ، خو هيڅ څوک هم نۀ وُو .
کۀ يو سړے د يوې داسې جينۍ سره په زبردستۍ زنا وکړى چې هغه کوژدن شوې نۀ وى ،
نو هغه به د هغې پلار له پنځوس د سپينو زرو سيکې حق مهر ورکړى اؤ هغه به يې ښځه شى ، ځکه چې هغۀ په زور باندې د هغې سره زنا کړې ده . چې تر کُومې پورې ژوندے وى نو هغې له طلاق نۀ شى ورکولے .
يو سړے دې هم د خپل پلار بې عِزتى نۀ کوى چې د خپل پلار د ښځو نه د يوې سره څملى .
د کُوم سړى چې هګۍ ماتې شوې وى يا يې ذکر پرې کړے شوے وى نو هغه يو به هم د مالِک خُدائ په خلقو کښې نۀ شى شامِلېدلے .
يو حرامى پېدا شوے کس يا د داسې کس اولاد ، تر لسم نسله پورې هم ، د مالِک خُدائ په خلقو کښې نۀ شى شامِلېدلے .
هيڅ يو عمونى يا موآبى ، يا د هغوئ اولاد ، تر لسم نسل پورې هم ، د مالِک خُدائ په خلقو کښې نۀ شى شامِلېدلے .
کله چې تاسو د مِصر نه بهر په لاره کښې وئ نو هغوئ تاسو له د خوراک اؤ اوبو درکولو نه اِنکار وکړو اؤ د ميسوپوتاميه په ښار فتور کښې يې د بعور زوئ بلعام له پېسې ورکړې چې په تاسو لعنت ووائى .
خو مالِک خُدائ ستاسو خُدائ پاک به بلعام ته غوږ نۀ نيولو ، اؤ لعنت يې په برکت بدل کړو ، ځکه چې هغۀ ستاسو سره مينه لرله .
چې تر کُومې پورې تاسو ژوندى يئ ، د هغوئ د خېر اؤ خوشحالۍ تصور هم مۀ کوئ .
ادوميانو ته سپک مۀ ګورئ ، هغوئ ستاسو خپلوان دى . اؤ مِصريانو ته هم سپک مۀ ګورئ ، په وخت کښې تاسو د هغوئ په وطن کښې اوسېدئ .
د دريم نسل نه ورپه اخوا د هغوئ اولاد د مالِک خُدائ په خلقو کښې شامِلېدے شى .
کله چې تاسو د يو لښکر په شکل د خپلو دُښمنانو خِلاف ووځئ ، نو ګورئ د داسې هر څيز نه ځان ساتئ چې تاسو ناپاکوى .
کۀ د شپې شېطان يو سړے دهوکه کړى اؤ هغه په دې وجه ناپاک شى ، نو هغه دې د خېمو نه بهر ووځى اؤ هلته دې پاتې شى .
په ماښام کښې دې هغه غُسل وکړى اؤ د نمرپرېواتۀ په وخت کښې هغه واپس کېمپ ته راتلے شى .
تاسو له په کار دى چې د کېمپ نه بهر يو ځائ جوړ کړئ چې هلته د اودس ماتى د پاره ځئ .
په خپل سامان کښې د کنستلو د پاره يو څيز هم يوسئ ، کله چې تاسو ډکې متيازې کوئ نو يوه کنده به وکنئ اؤ متيازې به په کښې پټې کړئ .
خپل کېمپ مُقدس ساتئ ، ځکه چې مالِک خُدائ ستاسو خُدائ پاک تاسو سره ستاسو په کېمپ کښې دے ، دا د دې د پاره چې ستاسو حِفاظت وکړى اؤ تاسو له په دُښمنانو باندې فتح درکړى . داسې يو د بې ‌ شرمۍ کار هم مۀ کوئ چې د هغې په وجه مالِک خُدائ ستاسو نه مخ واړوى .
کۀ غُلامان د خپلو مالِکانو نه وتښتى اؤ تاسو له د پناه د پاره راشى ، نو هغوئ واپس مۀ لېږئ .
هغوئ ستاسو د ښارُونو په هر يو ښار کښې اوسېدے شى چې کُوم يې خوښ وى اؤ تاسو به د هغوئ سره زياتے نۀ کوئ .
اِسرائيلے سړے يا ښځه به هيڅ کله د عِبادت ‌ خانې کنجران نۀ جوړېږى .
د کنجر سړى يا د کنجرې ښځې ګټلے شوې پېسې به هم د يوې منختې پُوره کولو د پاره د مالِک خُدائ ستاسو خُدائ پاک کور ته نۀ شى راوړلے . مالِک خُدائ د عِبادت ‌ خانې د کنجرانو نه نفرت کوى .
کله چې تاسو پېسې يا خوراک ، يا بل څيز خپل وطن دار له قرض ورکړئ ، نو د هغۀ نه سُود مۀ اخلئ .
يو مُسافر له چې څۀ څيز قرض ورکړئ نو د هغې سُود د هغۀ نه اخستے شئ ، خو چې خپل اِسرائيلى له څۀ قرض ورکړئ نو د هغې سُود به ترې نه نۀ اخلئ . دا اصُول ومنئ اؤ مالِک خُدائ ستاسو خُدائ پاک به په هغه وطن کښې تاسو له په هر کار کښې برکت درکړى کُوم وطن چې تاسو قبضه کوئ .
کله چې مالِک خُدائ خپل خُدائ پاک ته تاسو يوه منخته ومنئ ، نو چې کُومه وعده مو کړې وى په هغې کښې سستى مۀ کوئ ، مالِک خُدائ به ستاسو نه د هغه منختې تپوس کوى اؤ د دې وعدې نۀ پُوره کول ګُناه ده .
مالِک خُدائ ته منخته نۀ منل ګُناه نۀ ده ،
خو کۀ تاسو په خپله خوښه يوه منخته ومنئ ، نو ګورئ هغه وعده به پُوره کوئ .
کله چې تاسو د بل چا د انګُورو باغ سره تېرېږئ ، نو چې څومره انګُور غواړئ هغه خوړلے شئ ، خو د هغې نه به په يوه ټوکرۍ کښې انګُور نۀ وړئ .
هم دغه شان ، کۀ تاسو د بل چا د فصل په پټى کښې ګرځئ ، څومره غله چې د خپلو لاسُونو سره راشُوکولے شئ هغه خوړے شئ ، خو هغه فصل به تاسو لور باندې نۀ رېبئ .
کۀ يو سړے يوې ښځې سره وادۀ وکړى اؤ په هغې کښې داسې څۀ وګورى چې د هغه سړى خوښ نۀ وى اؤ وروستو فېصله وکړى چې خپله ښځه پرېږدى اؤ هغه طلاق ‌ نامه ورکړى اؤ د خپل کور نه يې وشړى ،
اؤ بيا کۀ هغه ښځه د هغه سړى د کور نه لاړه شى اؤ د بل سړى سره وادۀ وکړى ،
اؤ کۀ د هغه دويم خاوند هم خوښه نۀ شى اؤ هغه هم طلاق ‌ نامه ورکړى اؤ د خپل کور نه يې وشړى ، يا فرض کړئ چې دا خاوند يې مړ شى ،
نو په دواړو حالاتُونو کښې به د هغې وړومبے خاوند هغه ښځه دوباره نۀ وادۀ کوى ، هغه به يې ناپاکه ګڼى ، کۀ دوباره وادۀ يې ورسره وکړو نو مالِک خُدائ به د دې کار نه نفرت کوى . تاسو به هغه وطن په داسې خرابه ګُناه نۀ پليتوئ چې مالِک خُدائ ستاسو خُدائ پاک يې تاسو له درکوى چې ستاسو خپل شى .
کله چې يو سړے نوے وادۀ وکړى ، نو هغه دې د جنګ د پاره فوج ته نۀ شى لېږلے اؤ نۀ دې ترې نه کار اخستلے شى ، يو کال به هغۀ ته کار معاف وى ، نو چې داسې هغه په کور کښې پاتې شى اؤ ښځه خوشحاله کړى .
کله چې تاسو چا له څۀ څيز قرض ورکړئ ، نو چې د هغۀ نه په ضمانت کښې د هغۀ د مېچنې برنے کاڼے وانۀ خلئ چې په هغې باندې غله مېده کوى . کۀ تاسو ترې نه دا واخلئ نو د دانو اوړۀ کولو ذريعه به يې ختمه شى .
کۀ يو سړے د خپل بنى اِسرائيلى په تښتولو پورې ونيولے شى اؤ خپل غُلام يې کړى يا د غُلام په توګه يې خرڅ کړى نو هغه سړے دې ووژلے شى . نو داسې به تاسو د دې بدکارۍ نه خلاص شئ .
کله چې تاسو د جُذام بيمارۍ په وجه په تکليف کښې يئ ، نو هم هغه شان کوئ څنګه چې درته د ليوى قبيلې اِمامان وائى ، ما چې هغوئ ته کُوم اصُول ښودلى دى په هغې عمل کوئ .
ياد ساتئ ! کله چې تاسو د مِصر نه راروان وئ نو مالِک خُدائ ستاسو خُدائ پاک د مريم سره څۀ وکړل .
کله چې تاسو خپل ګاونډى له څۀ قرض ورکوئ ، نو د هغۀ کور ته د دې د پاره مۀ ځئ چې هغه څيز ترې نه واخلئ چې په ضمانت کښې يې تاسو له درکوى ،
بهر ورته ودرېږئ اؤ پرېږدئ چې هغه څيز په خپله تاسو له راوړى .
کۀ هغه غريب وى اؤ د قرض په ضمانت کښې هغه تاسو له خپله چُوغه درکړى ، نو هغه چُوغه د شپې د ځان سره مۀ ساتئ ،
دا چُوغه په ماښام کښې هغۀ ته واپس ورکوئ ، نو چې داسې هغه په کښې اُودۀ کېږى . نو هغه به ستاسو شُکريه ادا کړى اؤ د مالِک خُدائ ستاسو خُدائ پاک په نظر کښې به ستاسو د پاره د دې اجر وى .
په خوارو غريبانانو مزدُورانو باندې ظلم مۀ کوئ ، کۀ هغه اِسرائيلے وى يا مُسافر وى چې ستاسو په ښارُونو کښې اوسېږى .
هره ورځ د نمرپرېواتو نه مخکښې هغوئ له خپلې دياړۍ ورکوئ ، هغوئ غريبانان دى اؤ پېسو ته يې ضرُورت دے . کۀ تاسو هغوئ له پېسې ورنۀ کړئ ، نو هغوئ به ستاسو خِلاف مالِک خُدائ ته فرياد وکړى اؤ دا به ستاسو په ګُناه کښې حِساب شى .
د چا بچو چې جُرمُونه کړى وى نو د هغې په وجه دې د هغوئ مور پلار نۀ شى وژلے اؤ د چا مور پلار چې جُرمُونه کړى وى نو د هغې په وجه دې د هغوئ بچى نۀ شى وژلے ، خلق به صِرف د هغه جُرمُونو په وجه وژلے شى چې هغوئ په خپله کړى وى .
مُسافر اؤ يتيمان د خپلو حقُونو نه مۀ محرُومه کوئ ، اؤ د يوې کونډې نه د قرض په ضمانت کښې جامې مۀ اخلئ .
هغه راياد کړئ چې تاسو په مِصر کښې غُلامان وئ اؤ مالِک خُدائ ستاسو خُدائ پاک تاسو آزاد کړئ ، نو دا ځکه ما تاسو له دا حُکم درکړے دے .
کله چې تاسو خپل فصل راغونډوئ اؤ چې کُوم فصل تاسو رېبلے وى اؤ د هغې نه څۀ درنه پاتې شى نو په هغې پسې واپس مۀ ورځئ ، دا به مُسافرو ، يتيمانو اؤ کونډو د پاره پرېښودلے شى ، نو داسې مالِک خُدائ ستاسو خُدائ پاک به تاسو له په هغه هر کار کښې برکت درکړى چې تاسو يې کوئ .
کله چې تاسو يو ځل خپل زيتُون وشُوکوئ ، نو هغې له بيا مۀ ورځئ چې هغه پاتې شوى راوشُوکوئ ، دا به د مُسافرو ، يتيمانو اؤ کونډو د پاره وى .
کله چې تاسو يو ځل خپل انګُور راټول کړئ ، نو په دويم ځل د انګُورو راټولولو د پاره باغُونو ته مۀ ځئ ، کُوم انګُور چې پاتې وى نو هغه به د مُسافرو ، يتيمانو اؤ کونډو د پاره وى .
دا هيڅ کله مۀ هېروئ چې تاسو په مِصر کښې غُلامان وئ ، نو دا ځکه ما تاسو له دا حُکم درکړے دے .
فرض کړئ چې دوه کسان د يوې لانجې هوارولو د پاره عدالت ته لاړ شى اؤ قاضيان فيصله وکړى چې يو په حقه دے اؤ بل په ناحقه دے .
کۀ په هغه ناحقه کس باندې د وهلو حُکم وشى ، نو د قاضى په مخکښې دې هغه پړمخې څملولے شى اؤ په کوړو دې ووهلے شى . هغۀ چې کُوم جُرم کړے وى نو د کوړو د ګُزارُونو شمېر به د هغې په مُطابق وى .
خو هغه به د څلوېښتو کوړو نه زيات نۀ شى وهلے ، د څلوېښتو نه زياتو کوړو مطلب به دا وى چې ستاسو ګاونډى د خلقو په مخکښې وشرمېږى .
د غوبل په وخت کښې د غوَيى خُلې ته کوَرے مۀ اچوئ .
کۀ دوه ورُوڼه يو ځائ اوسېږى اؤ يو د هغوئ نه مړ شى اؤ يو زوئ يې هم پاتې نۀ شى ، نو د هغۀ کونډه ښځه به د پردى سړى سره وادۀ نۀ کوى ، دا د مړ سړى د ورور ذِمه وارى ده چې هغه وادۀ کړى اؤ د هغې سره کوروالے کوى .
د هغوئ چې وړومبے کُوم زوئ پېدا شى نو هغه به د مړ سړى زوئ ګڼلے شى ، چې د هغۀ نُوم د بنى اِسرائيلو نه ختم نۀ شى .
خو کۀ د مړ سړى ورور هغې سره وادۀ کول نۀ غواړى ، نو هغه ښځه به د ښار مشرانو ته پېش شى اؤ وبه وائى چې زما لېور خپله ذِمه وارى نۀ پُوره کوى ، هغه دا نۀ غواړى چې د هغۀ د ورور نُوم په بنى اِسرائيلو کښې باقى پاتې شى .
نو د ښار مشران دې هغه راوغواړى اؤ د هغۀ سره دې خبره وکړى . کۀ تر اوسه پورې يې وادۀ کول نۀ غواړى ،
نو د هغۀ د ورور کونډه ښځه دې د ښار د مشرانو په وړاندې هغۀ له ورشى ، د هغۀ يوه څپلۍ دې وباسى ، د هغۀ په مخ دې تُوکاڼې اوتُوکى اؤ وبه وائى چې دا هغه څۀ دى چې د هغه سړى سره به کېږى چې د خپل ورور کور آبادول نۀ غواړى .
نو د هغۀ کورنۍ به په اِسرائيل کښې په دې نُوم يادېږى چې ” هغه سړے چې څپلۍ يې ويستلے شوې وه . “
کۀ دوه سړى په جګړه وى اؤ د هغه يو سړى ښځه د خپل خاوند د مدد کوشش داسې وکړى چې هغه بل سړے د هګو نه راونيسى ،
نو چې په هغه ښځه باندې هيڅ رحم ونۀ کړئ ، اؤ د هغې لاس پرې کړئ .
کله چې تاسو ناپ تول کوئ نو په هغې کښې ټګى مۀ کوئ .
صحيح اؤ پُوره ناپ تول کوئ ، نو داسې به تاسو په هغه وطن کښې يوه ډېره موده تېره کړئ چې مالِک خُدائ ستاسو خُدائ پاک يې تاسو له درکوى .
مالِک خُدائ د هغو خلقو نه کرکه کوى څوک چې داسې کارُونه کوى .
هغه راياد کړئ چې کله تاسو د مِصر نه راروان وئ نو عماليقيانو درسره څۀ وکړل .
هغوئ د خُدائ پاک نه هيڅ يره نۀ لرله ، نو هغوئ په داسې وخت کښې په تاسو د شا نه حمله وکړه چې تاسو ستړى ستومانه وئ اؤ چې کُوم وروستو پاتې وُو نو هغه ټول يې ووژل .
نو چې کله مالِک خُدائ ستاسو خُدائ پاک هغه وطن تاسو له درکړى اؤ د خپلو ټولو دُښمنانو نه مو بچ کړى چې ستاسو نه ګېر ‌ چاپېره اوسېږى ، نو ګورئ چې ټول عمالقيان ووژنئ ، نو د آسمان لاندې به هيڅ څوک نور هغوئ نۀ يادوى . دا کار مۀ هېروئ .
د هغې نه وروستو چې کله تاسو هغه وطن قبضه کړئ چې مالِک خُدائ ستاسو خُدائ پاک يې تاسو له درکوى اؤ هلته اوسېږئ ،
نو تاسو هر يو به خامخا د هر فصل وړومبے برخه په يوه ټوکرۍ کښې ږدئ اؤ دا به د عِبادت هغه يو ځائ ته وړئ چې مالِک خُدائ ستاسو خُدائ پاک يې درته د دې د پاره ښائى چې د هغۀ د نُوم درناوے وشى .
هغه دې د هغه وخت مُقرر شوى اِمام له لاړ شى اؤ هغۀ ته دې ووائى چې زۀ مالِک خُدائ خپل خُدائ پاک ته دا اِقرار کوم چې زۀ هغه وطن ته ورداخِل شوم چې زمُونږ د پلار ‌ نيکۀ سره يې وعده شوى وه چې مُونږ له به يې راکوى .
اِمام به ټوکرۍ ستاسو نه واخلى اؤ هغه به دا مالِک خُدائ ستاسو خُدائ پاک د قُربان ‌ ګاه په وړاندې کېږدى .
نو ، د مالِک خُدائ په حضُور کښې به تاسو دا خبرې بيان کړئ چې زما پلار ‌ نيکۀ د شام وو اؤ هغه به لکه د کوچيانو ګرځېدو ، هغۀ خپله کورنۍ مِصر ته بوتله چې هلته اوسېږى . کله چې هغوئ هلته لاړل نو هغوئ څو کسان وُو ، خو د هغوئ نه يو لوئ اؤ طاقتور قوم جوړ شوے دے .
د مِصر خلقو زمُونږ سره بد سلُوک کولو اؤ زمُونږ نه يې غُلامان جوړ کړى وُو .
نو مُونږ د خپل پلار ‌ نيکۀ مالِک خُدائ ته د مدد د پاره فرياد وکړو . نو هغۀ زمُونږ فرياد واؤرېدو اؤ زمُونږ تکليف ، سختۍ اؤ غم يې وليدو .
د خپل لوئ طاقت اؤ قُدرت سره هغۀ مُونږ د مِصر نه راوويستلُو . هغۀ مُعجزې اؤ نښې څرګندې کړې اؤ يروُونکى کارُونه يې وکړل .
هغۀ مُونږ دلته راوستلو اؤ دا وطن يې راکړو ، هغه وطن چې زرخېز اؤ آباد دے .
نو ما مالِک خُدائ ته د پېداوار وړومبئ برخه راوړې ده چې هغۀ ما له د دې زمکې نه راکړى ده . دا ټوکرۍ د مالِک خُدائ ستاسو خُدائ پاک په وړاندې کېږدئ اؤ د هغۀ په حضُور کښې سجده وکړئ .
په هغه ښۀ څيزُونو شُکر وباسئ چې مالِک خُدائ ستاسو خُدائ پاک تاسو اؤ ستاسو کورنۍ له درکړى دى ، اؤ ليويان اؤ مُسافر پرېږدئ کُوم چې ستاسو سره اوسېږى چې ستاسو سره په جشن کښې شامِل شى .
په هر دريم کال ليويانو ، مُسافرو ، يتيمانو اؤ کونډو له د خپلو فصلُونو لسمه برخه ورکوئ ، نو داسې ستاسو په هره علاقه کښې به د خوراک ضرُورى څيزُونه ملاوېږى . کله چې تاسو دا وکړئ ،
نو مالِک خُدائ ته ووايئ چې زما په کور کښې د مُقدسې لسمې حِصې نه هيڅ نۀ دى پاتې شوى ، ما هغه ليويانو ، مُسافرو ، يتيمانو اؤ کونډو له ورکړى دى ، لکه څنګه چې تا ما ته حُکم کړے دے . د لسمې حِصې په باره کښې ما ستا د حُکمُونو نه د يو حُکم نافرمانى نۀ ده کړې اؤ نۀ مې هېر کړې دى .
کله چې زۀ په غم غمژن وم نو ما د دې نه هيڅ نۀ دى خوړلى ، کله چې زۀ ناپاک وم نو ما د دې نه د خپل کور نه بهر هيڅ نۀ دى ويستلے ، اؤ ما د دې نه د مړو د پاره نذرانې په توګه هيڅ نۀ دى ورکړى . مالِکه خُدايه ! ما ستا فرمانبردارى کړې ده ، د لسمې حِصې په باره کښې چې تا څۀ حُکم کړے دے نو ما هغه هر څۀ کړى دى .
په آسمان کښې د خپل مُقدس مقام نه لاندې وګوره اؤ خپلو خلقو اِسرائيليانو له برکت ورکړه ، هغه وطن له هم برکت ورکړه چې زرخېز اؤ آباد دے اؤ تا مُونږ له راکړے دے ، لکه څنګه چې تا زمُونږ د پلار ‌ نيکۀ سره وعده کړې وه .
مالِک خُدائ ستاسو خُدائ پاک نن تاسو ته حُکم کوى چې په دې ټولو حُکمُونو اؤ اصُولو باندې عمل کوئ ، اؤ د زړۀ د اِخلاصه په وفادارۍ سره په دې عمل کوئ .
نن تاسو دا اِقرار کړے دے چې مالِک خُدائ ستاسو خُدائ پاک دے . اؤ تاسو وعده کړې ده چې د هغۀ په لاره به روان يئ اؤ د هغۀ قانُون ، حُکمونه اؤ اصُول به منئ اؤ د هغۀ فرمانبردارى به کوئ .
مالِک خُدائ نن تاسو خپل قيمتى قوم ګڼلى يئ ، لکه څنګه چې هغۀ ستاسو سره وعده کړې وه ، اؤ هغۀ تاسو له حُکم درکړے دے چې د هغۀ ټول حُکمونه به منئ .
هغۀ چې څومره قومُونه پېدا کړى دى نو په هغه ټولو کښې به ستاسو مقام اُوچت وى . نو ستاسو په وجه به د هغۀ د نُوم صِفت اؤ درناوے کېږى . تاسو به هغه قوم يئ چې مالِک خُدائ ستاسو خُدائ پاک ته مُقدس وى ، لکه څنګه چې هغۀ وعده کړې ده . “
بيا مُوسىٰ اؤ د اِسرائيليانو مشرانو خلقو ته ووئيل ، ” نن چې زۀ کُوم اصُول درته ښايم هغه ټول ومنئ .
په کُومه ورځ چې تاسو د اُردن سيند نه پورې وځئ اؤ هغه وطن ته ورننوځئ چې مالِک خُدائ ستاسو خُدائ پاک يې تاسو له درکوى ، نو هلته لوئ لوئ کاڼى ودروئ اؤ لېو يې کړئ ،
اؤ په هغو باندې دا ټول قانُون اؤ خبرې وليکئ . کله چې تاسو هغه وطن ته ورننوځئ چې پئ اؤ شات په کښې ډېر تېر وى ، چې مالِک خُدائ ستاسو د پلار ‌ نيکۀ خُدائ پاک ستاسو سره د هغې وعده کړې ده ،
اؤ چې تاسو د اُردن بلې غاړې ته واوړئ ، نو د عيبال په غرۀ باندې دا کاڼى ودروئ ، لکه څنګه چې نن زۀ تاسو له حُکم درکوم اؤ هغه کاڼى لېو کړئ .
هلته د کاڼو يوه داسې قُربان ‌ ګاه جوړه کړئ چې د هغې په جوړولو کښې د اوسپنې هيڅ آوزار اِستعمال نۀ شى ،
ځکه چې تاسو مالِک خُدائ ستاسو خُدائ پاک د پاره هره قُربان ‌ ګاه جوړوئ نو هغه دې د داسې کاڼو نه جوړلے شى چې کټ کړے شوى نۀ وى . هلته به تاسو سوزېدُونکې قُربانۍ پېش کوئ ،
اؤ هلته به تاسو قُربانى کوئ اؤ خپلې د سلامتۍ نذرانې به خورئ اؤ د مالِک خُدائ ستاسو خُدائ پاک په حضُور کښې به شُکر وباسئ .
په کُومو کاڼو باندې چې لېو شوے وى په هغو باندې د خُدائ پاک د قانُون هره يوه خبره صفا صفا وليکئ . “
بيا مُوسىٰ اؤ د ليوى قبيلې اِمامانو ټولو بنى اِسرائيلو ته ووئيل ، ” اے د اِسرائيلو خلقو ، خاموش شئ اؤ غوږ ونيسئ ! نن تاسو د خپل خُدائ پاک د مالِک خُدائ خپل خلق شوئ ،
نو د هغۀ فرمانبردارى کوئ اؤ د هغۀ ټول حُکمونه اؤ قانُون پُوره کوئ چې نن يې زۀ درکوم . “
بيا هم په هغه ورځ مُوسىٰ د اِسرائيلو خلقو ته ووئيل ،
” د اُردن سيند نه د اؤړېدو نه پس دا قبيلې به د ګِرزيم په غرۀ باندې ودرېږى چې هغوئ به په خلقو باندې د برکتُونو اِعلان کوى : شمعُون ، ليوى ، يهُوداه ، يساکار ، يُوسف اؤ بنيامين .
کله چې هغوئ لعنت وائى نو دا قبيلې به د عيبال په غرۀ باندې ودرېږى : روبين ، جاد ، آشر ، زبولون ، دان اؤ نفتالى .
ليويان به دا خبرې په اُوچت آواز سره وکړى :
د خُدائ پاک لعنت دې وې په هغه چا وى څوک چې د کاڼى ، لرګى ، يا د ويلے کړے شوى څۀ څيز نه بُت جوړ کړى اؤ په پټه د هغۀ عِبادت کوى ، مالِک خُدائ د بُت پرستۍ نه نفرت کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د خپل مور پلار بې عِزتى کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د ګاونډى د زمکې د حد پُوله ښوزوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې يو ړُونډ کس بې ‌ لارې کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې هغه مُسافر ، يتيمان اؤ کونډې د خپلو حقُونو نه محرُومه کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د خپل پلار د ښځې سره زنا کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د ځناور سره حرام ‌ کارى کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د خپلې سکه يا ناسکه خور سره زنا کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د خپلې خواښې سره زنا کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې په پټه باندې قتل کوى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د يو بې ‌ ګُناه کس د قتل پېسې اخلى . نو ټول قوم به په جواب کښې ووائى ، آمين !
د خُدائ پاک لعنت دې وې په هغه چا وى څوک چې د خُدائ پاک په ټولو لارښودنو اؤ قانُون باندې عمل نۀ کوى . نو ټول قوم به په جواب کښې ووائى ، آمين !
کۀ تاسو د مالِک خُدائ خپل خُدائ پاک پُوره فرمانبردارى وکړئ اؤ په وفادارۍ سره د هغۀ په ټولو حُکمُونو عمل کوئ کُوم چې زۀ تاسو له درکوم ، نو هغه به تاسو له د دُنيا په ټولو قومُونو باندې اُوچت مقام درکړى .
د مالِک خُدائ ستاسو خُدائ پاک فرمانبردارى کوئ اؤ هغه به تاسو له دا ټول برکتُونه درکړى :
کۀ تاسو په ښارُونو يا کلو کښې اوسېږئ نو مالِک خُدائ به تاسو له برکت درکړى .
مالِک خُدائ به تاسو له ډېر اولاد ، ډېره غله اؤ ډېر څاروى اؤ ګډې درکړى .
ستاسو په کندو او خانک کښې به برکت وى .
مالِک خُدائ به ستاسو په هر کار کښې برکت واچوى .
کله چې ستاسو دُښمنان په تاسو حمله کوى نو مالِک خُدائ به هغوئ له شکست ورکړى . هغوئ به د يو طرف نه په تاسو حمله وکړى ، خو بيا به په هر طرف ستاسو نه تښتى .
تاسو چې هر کار کوئ مالِک خُدائ ستاسو خُدائ پاک به په هغې کښې برکت واچوى اؤ ستاسو ګودامُونه به د غلې نه ډک کړى . هغه به تاسو له په هغه وطن کښې برکت درکړى کُوم چې تاسو له درکوى .
کۀ تاسو د مالِک خُدائ خپل خُدائ پاک حُکمونه ومنئ اؤ د هغۀ په لاره روان يئ ، نو هغه به ستاسو نه يو مُقدس قوم جوړ کړى لکه څنګه چې هغۀ وعده کړې ده .
نو د دُنيا ټول قومُونه به وګورى چې تاسو د مالِک خُدائ په نُوم يادېږئ اؤ هغوئ به ستاسو نه يرېږى .
مالِک خُدائ به تاسو له په هغه وطن کښې ډېر اولاد ، ډېر څاروى ، او ډېر فصلُونه درکړى د کُوم چې هغۀ ستاسو پلار ‌ نيکۀ سره تاسو له درکولو وعده کړې ده .
هغه به په آسمان کښې د خپلې ډکې خزانې نه په صحيح مُوسم کښې باران ووروى اؤ ستاسو په هر کار کښې به برکت واچوى ، نو تاسو به ډېرو قومُونو له قرض ورکوئ ، خو د هيچا نه به تاسو قرض نۀ اخلئ .
مالِک خُدائ ستاسو خُدائ پاک به تاسو د قومُونو کشران نه بلکې مشران جوړ کړى ، نن چې زۀ کُوم حُکمونه درکوم کۀ په هغه ټولو باندې عمل وکړئ نو تاسو به همېشه کامياب يئ اؤ هيڅ کله به ناکام نۀ شئ .
زۀ چې نن تاسو له کُوم حُکمونه درکوم نو د هغې نه اخوا دېخوا مۀ اؤړئ اؤ نۀ چې په نورو معبُودانو پسې لاړ شئ اؤ نۀ يې عِبادت وکړئ .
خو کۀ تاسو د مالِک خُدائ د خپل خُدائ پاک نافرمانى وکړئ اؤ د هغۀ په ټولو حُکمُونو اؤ قانُون باندې په وفادارۍ سره عمل نۀ کوئ کُوم چې زۀ نن درکوم ، نو دا لعنتُونه به په تاسو راشى اؤ په تاسو به غالِب شى :
مالِک خُدائ به ستاسو په ښارُونو اؤ پټو باندې لعنت راولى .
مالِک خُدائ به ستاسو په غله اؤ په هغه خوراک لعنت راولى چې تاسو يې د دې نه تياروئ .
مالِک خُدائ به په تاسو لعنت راولى اؤ لږ بچى ، بې ‌ کاره فصل اؤ لږ څاروى اؤ ګډې به درکړى .
مالِک خُدائ به ستاسو هر کار لعنتى کړى .
کۀ تاسو بد عمل کوئ اؤ د مالِک خُدائ نه اِنکار کوئ نو هغه به په تاسو آفت ، وار خطائى اؤ تکليف راولى ، چې زر اؤ په پُوره تباه شئ .
هغه به په تاسو باندې پرله پسې بيمارۍ راولى تر دې پورې چې په هغه وطن کښې ستاسو يو کس هم پاتې نۀ شى کُوم چې تاسو قبضه کوئ .
مالِک خُدائ به تاسو په خورېدُونکو بيمارو ، په پړسوب اؤ تبه باندې آخته کړى ، هغه به سره د توروالى اؤ د پشم د بيمارۍ وچ کالى اؤ سخته ګرمى راولى . دا آفتُونه به تر مرګه پورې ستاسو سره وى .
بره د آسمان نه به باران بند وى اؤ زمکه به د کاڼى په شان کلکه شى .
د باران په ځائ به مالِک خُدائ د خاورو اؤ د شګو طوفان راولى اؤ طوفانونه به تر هغې پورې وى چې تاسو تباه کړى .
مالِک خُدائ به ستاسو دُښمنانو له په تاسو باندې فتح ورکړى . تاسو به د يو طرف نه په هغوئ باندې حمله وکړئ ، خو تاسو ته به د تښتې لار نۀ ملاوېږى ، چې د زمکى خلق ستاسو دا حالات وګورى نو وبه يريږى چې دا په تاسو څۀ شوى دى .
ستاسو لاشُونه به د ټولو مارغانو اؤ ځنګلى ځناورو خوراک شى اؤ هلته به هيڅ څوک داسې نۀ وى چې تاسو نه يې وشړى .
مالِک خُدائ به په تاسو باندې دانې راوخېژوى ، لکه څنګه چې هغۀ په مِصريانو راخېژولې وې . هغه به ستاسو بدنونه د دردُونو سره مات کړى . تاسو به په خارښت اؤ دانو باندې پټ شئ ، خو د دې به هيڅ علاج نۀ وى . خو بيا به په هر طرف باندې درنه تښتى .
مالِک خُدائ به تاسو لېونى کړى ، هغه به تاسو ړاندۀ کړى اؤ دماغ به مو ګډ ‌ وډ کړى .
د غرمې په وخت کښې به هم تاسو د ړندو په شان اخوا دېخوا ګرځئ اؤ تاسو به د دې جوګه نۀ يئ چې لاره پېدا کړئ . تاسو به په يو کار کښې هم کامياب نۀ يئ . تاسو به پُوره کړېدلى اؤ لُوټ شوى يئ اؤ هلته به داسې څوک نۀ وى چې ستاسو مدد وکړى .
تاسو به د يوې پېغلې سره کوژدن وکړئ ، خو بل څوک به د هغې سره څملى . تاسو به يو کور جوړ کړئ ، خو هيڅ کله به په هغې کښې ونۀ وسېږئ . تاسو به د انګُورو باغ وکَرئ ، خو د هغې انګُور به هيڅ کله ونۀ خورئ .
ستاسو څاروے به د ستاسو د سترګو په وړاندې حلال شى ، خو تاسو به يې غوښه ونۀ خورئ . ستاسو په وړاندې به ستاسو خرُونه بوتلے شى خو تاسو له به واپس نۀ درکولے کېږى ، ستاسو ګډې به ستاسو دُښمنانو له ورکړے شى خو ستاسو د مدد د پاره به هيڅ څوک نۀ وى .
ستاسو زامن اؤ لُوڼه به نورو قومُونو له غلامان ورکړے شى تاسو به هميشه هغوې ته سترګى په لار يئ خو هيڅ به هم نۀ شئ کولے .
يو پردے قوم به هغه ټول فصلُونه يوسى چې د هغې په کَرلو کښې تاسو ډېره سخته خوارى کړې وى ، خو په هغه وخت کښې به تاسو ته د سخت کړاؤ اؤ بد سلُوک نه بغېر هيڅ نۀ ملاوېږى .
او دا تکليفُونه چې تاسو وينئ نو تاسو بۀ لېونى شئ .
مالِک خُدائ به ستاسو خپې په لا عِلاجه اؤ دردناکو زخمونو پټې کړى ، د سر نه تر خپو پورې به په تاسو باندې دانې راوخېژى .
مالِک خُدائ به تاسو اؤ ستاسو بادشاه يو پردى وطن ته بوځى ، هلته به مخکښې هيڅ کله نۀ تاسو اؤ نۀ ستاسو پلار ‌ نيکۀ اوسېدلى وى ، هلته به تاسو د داسې معبُودانو خِدمت کوئ چې د لرګى اؤ کاڼى نه جوړ وى .
په کُومو وطنُونو کښې چې مالِک خُدائ تاسو خوارۀ وارۀ کړى ، نو تاسو به د خلقو د پاره يروُونکى شئ ، هغوئ به په تاسو پورې ټوقې اؤ مسخرې کوى .
تاسو به ښۀ ډېر تُخم وکَرئ ، خو لږ فصل به ترې ورېبئ ، ځکه چې د قحطۍ ملخان به ستاسو فصلُونه وخورى .
تاسو به د انګُورو باغُونه وکَرئ اؤ د هغې ساتنه به وکړئ ، خو تاسو به نۀ د هغو نه انګُور راغونډ کړئ اؤ نۀ به يې شراب وڅښئ ، ځکه چې انګُور به چينجى وخورى .
د زيتُونو ونې به ستاسو په وطن کښې شوى وى ، خو هيڅ د زيتُونو تېل به تاسو ته مِلاؤ نۀ شى ، ځکه چې زيتُون به کچه راوغورزېږى .
ستاسو به زامن اؤ لُوڼه وى ، خو تاسو به يې د ځان سره نۀ شئ ساتلے ، ځکه چې هغوئ به قېديان شى .
ستاسو ټولې ونې اؤ فصلُونه به د قحطۍ ملخان خراب ‌ تُراب کړى .
ستاسو په وطن کښې چې کُوم د پردى وطن خلق اوسېږى هغوئ به ورځ په ورځ په تاسو زورَور کېږى اؤ تاسو به ورځ په ورځ کمزورى کېږئ .
هغوئ سره به پېسې وى چې تاسو له يې قرض درکړى ، خو تاسو سره به هيڅ نۀ وى چې تاسو يې هغوئ له قرض ورکړئ . په آخِر کښې به هغوئ ستاسو بادشاهان شى .
دا ټول آفتُونه به په تاسو راشى اؤ دا آفتُونه به ستاسو تر تباهۍ پورې تاسو سره وى ، ځکه چې تاسو د مالِک خُدائ د خپل خُدائ پاک فرمانبردارى ونۀ کړه اؤ په هغه ټول قانُون باندې تاسو عمل ونۀ کړو چې هغۀ درکړے وو .
دا آفتُونه به د يوې نښې اؤ خبردارى په شان ستاسو اؤ ستاسو د اولاد په مېنځ کښې د همېشه د پاره وى .
مالِک خُدائ تاسو له په هر څۀ کښې برکت درکړے دے ، خو تاسو په خوشحالۍ اؤ د زړۀ د اِخلاصه د هغۀ خِدمت ونۀ کړو .
نو بيا به تاسو د هغه دُښمنانو خِدمت کوئ چې مالِک خُدائ يې ستاسو خِلاف درلېږى . تاسو به وږى ، تږى ، بربنډ اؤ د هر څۀ حاجت مند يئ . مالِک خُدائ به تاسو سخت وکَړوى تر دې پورې چې تباه شئ .
مالِک خُدائ به ستاسو خِلاف د لرې ځائ نه يو قوم راولى ، هغه قوم چې تاسو به يې په ژبه نۀ پوهېږئ . هغوئ به د باز په شان په تاسو باندې راغُوټه شى .
هغوئ به يو ظالِم اؤ بې ‌ رحمه قوم وى چې نۀ به د مشرانو عِزت کوى اؤ نۀ به په کشرانو رحم کوى .
هغوئ به ستاسو څاروى اؤ فصلُونه وخورى اؤ تاسو به د لوږې نه مړۀ شئ . هغوئ به ستاسو غله ، د انګُورو شراب ، د زيتُونو تېل ، څاروى اؤ ګډې هيڅ هم نۀ پرېږدى ، اؤ تاسو به مړۀ شئ .
مالِک خُدائ ستاسو خُدائ پاک چې کُوم وطن تاسو له درکوى هغوئ به د هغې په هر ښار باندې حمله وکړى اؤ په کُومو اُوچتو اؤ پَخو دېوالُونو باندې چې تاسو اعتبار کوئ هغه به راوغورزېږى .
کله چې ستاسو دُښمنان ستاسو ښارونه مُحاصره کوى ، نو تاسو به دومره وږى شئ چې مالِک خُدائ ستاسو خُدائ پاک تاسو له کُوم بچى درکړى وى نو هغه به هم وخورئ .
ستاسو د ټولو نه شريف اؤ د نرم زړۀ سړے به هم په مُحاصره کښې دومره وږے شى چې هغه به هم خپل بچى وخورى ځکه چې نور خوراک به نۀ ملاوېږى . هغه به په دې پاتى لاش کښې خپل ورور اؤ ښځې له چې مينه ورسره کوى اؤ خپلو بچو له هيڅ هم نۀ ورکوى .
ستاسو د ټولو نه شريفه اؤ د نرم زړۀ ښځه ، دومره شريفه اؤ پاکه چې په پُوره ژوند کښې چرته نۀ وى تلې ، هغه به هم دغه شان کار کوى . کله چې دُښمن هغه ښار مُحاصره کړى ، نو هغه به دومره وږې شى چې هغه به پټ پټ خپل نوے پېدا شوے ماشُوم اؤ پېروان هم خورى . هغه به په دې کښې خپل خاوند له چې مينه ورسره کوى اؤ خپل بچى هم نۀ شريکوى .
کۀ تاسو په وفادارۍ د خُدائ پاک ټولې لارښودنې ونۀ منئ کُومې چې په دې کِتاب کښې ليکلے شوى دى اؤ کۀ تاسو د مالِک خُدائ ستاسو خُدائ پاک عجيبه اؤ هېبتناک نُوم نه ونۀ يرېږئ ،
نو هغه به په تاسو اؤ ستاسو په اولاد باندې داسې لاعِلاجه بيمارۍ اؤ دردناکې وباګانې راولېږى چې هغه به هيڅ کله نۀ بندېږى .
هغه به يو ځل بيا په تاسو باندې هغه ټولې يروُونکې بيمارۍ راولى چې په تاسو باندې په مِصر کښې تېرې شوې وى اؤ تاسو به هيڅ کله روغ نۀ شئ .
هغه به هغه هر قِسم بيمارۍ اؤ وباګانې هم راولېږى چې هغه د خُدائ پاک د قانُون په دې کِتاب کښې نۀ دى بيان شوى اؤ تاسو به تباه شئ .
اګرچې تاسو به د آسمان د ستورو په شان بې ‌ شمېره شئ ، خو صِرف ستاسو يو څو کسان به ژوندى پاتې شى ، ځکه چې تاسو د مالِک خُدائ د خپل خُدائ پاک فرمانبردارى ونۀ کړه .
لکه څنګه چې مالِک خُدائ په خوشحالۍ سره تاسو کامياب کړئ اؤ ستاسو شمېر يې زيات کړو ، نو هم دغه شان هغه به خوشحالۍ سره تاسو تباه کړى اؤ تباهى به درباندې راولى . تاسو به د هغه وطن د بېخ نه وويستلے شئ کُوم چې تاسو قبضه کوئ .
مالِک خُدائ به تاسو په ټولو قومُونو کښې د دُنيا د يو سر نه تر بل سر پورې خوارۀ وارۀ کړى اؤ هلته به تاسو د هغه معبُودانو خِدمت کوئ چې د لرګى اؤ کاڼو نه جوړ وى ، د هغه بُتانو چې د دې نه مخکښې نۀ تاسو اؤ نۀ ستاسو پلار ‌ نيکۀ د هغې عِبادت کړے وى .
په هغه قومُونو کښې به هيچرته تاسو ته آمن نۀ ملاوېږى ، تاسو ته به يو ځائ کښې هم آرام نۀ ملاوېږى ، مالِک خُدائ به ستاسو پرېشانى ، نا ‌ اُميدى اؤ غم د حد نه زيات کړى .
ستاسو ژوند به همېشه په خطره کښې وى . شپه اؤ ورځ به تاسو يرېږئ اؤ تاسو به هر وخت د مرګ په يره کښې ژوند تېروئ .
تاسو چې هر څۀ هم ګورئ نو زړُونه به مو د يرې نه درزېږى . هر سحر به تاسو د ماښام آرمان کوئ ، اؤ هر ماښام به تاسو د سحر آرمان کوئ .
مالِک خُدائ به تاسو په سمندرى جهاز کښې واپس مِصر ته ولېږى ، اګرچې هغۀ وئيلى وُو چې تاسو به هيڅ کله هلته بيا نۀ ځئ . هلته به تاسو دا کوشش وکړئ چې خپل ځانُونه په دُښمنانو باندې غُلامان خرڅ کړئ ، خو هيڅ څوک به تاسو نۀ اخلى . “
دا د هغه تړون خبرې دى چې مالِک خُدائ مُوسىٰ ته ووئيل چې د موآب په وطن کښې د بنى اِسرائيلو سره دا تړون وکړى ، دا ټولې خبرې د هغه تړون نه علاوه وې چې مالِک خُدائ د سينا په غرۀ باندې د هغوئ سره کړى وو .
مُوسىٰ ټول اِسرائيليان راوغوښتل اؤ ورته يې ووئيل ، ” تاسو په خپلو سترګو وليدل چې مالِک خُدائ په فِرعون ، د هغۀ په ټولو درباريانو اؤ د هغۀ په ټول وطن باندې څۀ وکړل .
تاسو سختې وباګانې ، مُعجزې اؤ لوئې نښې وليدې چې مالِک خُدائ وکړې .
خو تر نن ورځې پورې مالِک خُدائ تاسو له د پوهېدو د پاره عقل ، د ليدلو سترګې اؤ د اؤرېدو غوږُونه نۀ دى درکړى .
څلوېښت کاله په بيابان کښې مالِک خُدائ ستاسو لارښودنه وکړه اؤ ستاسو جامې اؤ څپلۍ هيڅ کله نۀ دى زَړې شوې .
ستاسو سره د خوراک د پاره نۀ ډوډۍ وه اؤ نۀ د څښلو د پاره درسره د انګُورو شراب اؤ نۀ تېز شراب وُو ، خو مالِک خُدائ ستاسو د ضرُورت د پاره دا تاسو له درکړل چې تاسو ته وښائى چې هغه ستاسو خُدائ پاک دے .
اؤ کله چې مُونږ دې ځائ ته راغلُو ، نو د حسبون بادشاه سيحون اؤ د بسن بادشاه عوج زمُونږ خِلاف جنګ له راووتل . خو مُونږ هغوئ له شکست ورکړو ،
د هغوئ وطن مو ونيولو اؤ دا مُونږ د روبين اؤ جاد په قبيلو اؤ د منشه په نيمه قبيله باندې تقسيم کړو .
په وفادارۍ سره د دې تړون ټولې خبرې ومنئ ، نو داسې به تاسو په هر کار کښې کامياب يئ .
نن ستاسو ټول سړى ، ستاسو مشران اؤ آفسران د مالِک خُدائ ستاسو خُدائ پاک په حضُور کښې ولاړ دى ،
هم داسې ستاسو ښځې ستاسو بچى ، اؤ هغه مُسافر چې هغوئ ستاسو سره اوسېږى اؤ لرګى درله پرې کوى اؤ تاسو له اوبۀ راوړى .
نن تاسو د هغه تړون د پاره راغلى يئ چې مالِک خُدائ ستاسو خُدائ پاک يې تاسو سره کوى چې هغه د قسم په شان پوخ دے ،
نو چې تاسو د مالِک خُدائ خلق يئ اؤ هغه ستاسو خُدائ پاک وى ، لکه څنګه چې هغۀ تاسو ، ستاسو پلار ‌ نيکۀ اِبراهيم ، اِسحاق اؤ يعقُوب سره وعده کړې وه .
صِرف تاسو هغه خلق نۀ يئ چې د چا سره مالِک خُدائ دا تړون کوى .
هغه دا لوظ زمُونږ ټولو سره کوى کُوم چې نن دلته د مالِک خُدائ زمُونږ خُدائ پاک په مخکښې ولاړ يُو اؤ زمُونږ د اولاد سره هم چې هغوئ لا پېدا شوى نۀ دى .
ستاسو به ياد وى چې په مِصر کښې ژوند څنګه وو اؤ د نورو قومُونو په علاقه کښې د تېرېدو سفر څنګه وو .
تاسو د هغوئ مُردار بُتان وليدل چې د لرګى ، کاڼى ، سپينو زرو اؤ سرو زرو نه جوړ وُو .
پام کوئ چې يو سړے ، ښځه ، کورنۍ اؤ يوه قبيله هم د مالِک خُدائ ستاسو خُدائ پاک نه وانۀ وړى کُوم چې نن دلته حاضر يئ چې تاسو د نورو قومُونو د معبُودانو عِبادت وکړئ . دا به د يوې داسې جرړې په شان وى چې يو ترخه اؤ زهرژنه مېوه ترې نه جوړه شى .
پام کوئ چې دلته نن هيڅ څوک هم داسې نۀ وى چې هغه د دې تړون خبرې اورى اؤ خپل ځان له دا تسلى ورکوى چې کۀ هغه د خپل ضدى زړۀ په خوښه پسې هم ځى نو هغه به محفوظ وى ، دا به ښۀ اؤ بد دواړه تباه کړى .
مالِک خُدائ به داسې سړے نۀ معاف کوى . د مالِک خُدائ سخت قهر اؤ د هغۀ سخت غېرت به د هغۀ خِلاف شى اؤ په دې کِتاب کښې ليکلے شوى ټول لعنتُونه به په هغۀ رانازل شى تر دې پورې چې مالِک خُدائ هغه پُوره تباه کړى .
مالِک خُدائ به هغه د اِسرائيليانو ټولو قبيلو په مخکښې د عبرت يوه نمُونه جوړه کړى اؤ يوه تباهى به ورباندې راولى هم هغه شان څنګه چې هغه ټول لعنتُونه په هغه تړون کښې شوى دى کُوم چې مالِک خُدائ د لارښودنې په دې کِتاب کښې ليکلى دى .
په راتلُونکى نسلُونو کښې ستاسو اولاد اؤ د لرې وطنُونو مُسافر به هغه تباهى اؤ تکليفُونه وګورى چې مالِک خُدائ ستاسو په وطن باندې راوستلى وى .
پټى به شنډ شى ، په زېړو ګُوګړو اؤ مالګه به پټ شى ، هيڅ څۀ به په دې کښې نۀ شى کَرلے ، هغه واښۀ قدر به هم په کښې نۀ کېږى . ستاسو وطن به د صُدوم اؤ عُموره ، ادمه اؤ ضبوئيم په شان وى ، چې مالِک خُدائ تباه کړى وُو په کُوم وخت چې هغه سخت په قهر وو .
بيا به ټوله دُنيا وائى چې د هغوئ په وطن يې دا ولې وکړل ؟ څۀ وجه وه چې هغه دومره سخت په قهر وو ؟
نو د هغې جواب به دا وى چې د مِصر نه راويستلو په وخت چې د هغوئ پلار ‌ نيکۀ کُوم تړون کړے وو ، نو د مالِک خُدائ خلقو هغه مات کړے دے .
هغوئ د هغه معبُودانو عِبادت وکړو چې مخکښې يې هيڅ کله نۀ وو کړے ، د هغه معبُودانو چې مالِک خُدائ د هغوئ د عِبادت نه منع کړى وُو .
نو مالِک خُدائ خپلو خلقو ته په قهر شو اؤ د هغوئ په وطن يې هغه ټول لعنتُونه راوستل چې په دې کِتاب کښې ليکلے شوى دى .
مالِک خُدائ سخت په قهر شو اؤ د خپل لوئ قهر په وجه يې د هغوئ د وطن نه راوويستل اؤ يو پردى وطن ته يې وشړل اؤ هغوئ تر نن ورځ پورې هلته دى .
داسې څۀ خبرې شته دے چې مالِک خُدائ زمُونږ خُدائ پاک هغه په راز کښې ساتلې دى اؤ څۀ يې زمُونږ اؤ زمُونږ د اولاد د پاره څرګندې کړې دى د دې د پاره چې مُونږ د هغۀ د قانُون ټولې خبرې همېشه ومنُو .
ما تاسو له د برکت اؤ لعنت په مېنځ کښې خوښه درکړې ده . کله چې په تاسو باندې دا ټول کارُونه شوى وى اؤ تاسو د هغه قومُونو په مېنځ کښې اوسېږئ چرته چې مالِک خُدائ ستاسو خُدائ پاک خوارۀ وارۀ کړى يئ ، نو تاسو به هغه خوښه راياده کړئ چې ما درکړې ده .
کۀ تاسو اؤ ستاسو اولاد مالِک خُدائ ته راواپس شى اؤ د زړۀ د اِخلاصه د هغۀ حُکمونه ومنئ کُوم چې نن زۀ درکوم ،
نو مالِک خُدائ ستاسو خُدائ پاک به په تاسو رحم وکړى . هغه به تاسو واپس د هغه قومُونو نه راولى چرته چې هغۀ تاسو خوارۀ وارۀ کړى يئ اؤ هغه به بيا تاسو نېک بخته کړى .
کۀ د دُنيا آخرى سر ته هم لېږلے شوى يئ ، نو مالِک خُدائ ستاسو خُدائ پاک به تاسو راغونډ کړى اؤ واپس به مو راولى ،
هغه به تاسو هغه وطن ته راولى چرته چې ستاسو پلار ‌ نيکۀ اوسېدل اؤ دا به قبضه کړئ . اؤ هغه به تاسو نور هم کامياب کړى اؤ تاسو به په شمېر کښې د خپل پلار ‌ نيکۀ نه هم زيات کړى .
مالِک خُدائ ستاسو خُدائ پاک به ستاسو اؤ ستاسو د اولاد زړُونه بدل کړى ، نو تاسو به د زړۀ د اِخلاصه د هغۀ سره مينه کوئ اؤ په هغه وطن کښې به تاسو ژوند تېروئ .
مالِک خُدائ به دا ټول لعنتُونه ستاسو په دُښمنانو واچوى ، چې هغوئ ستاسو نه کرکه کوله اؤ تاسو يې کړَولى يئ ،
اؤ تاسو به بيا د هغۀ فرمانبردارى کوئ اؤ د هغۀ ټول حُکمونه به منئ کُوم چې نن زۀ درکوم .
مالِک خُدائ به تاسو په هر کار کښې کاميابوى ، ستاسو به ډېر اولاد اؤ ډېر څاروى وى اؤ ستاسو پټى به ډېر فصلُونه پېدا کوى . هغه به ستاسو په کاميابولو باندې دومره خوشحاله وى لکه څنګه چې هغه ستاسو د پلار ‌ نيکۀ په کاميابولو خوشحاله وو ،
خو تاسو به د هغۀ فرمانبردارى کوئ اؤ د هغۀ په ټولو حُکمُونو به عمل کوئ کُوم چې د هغۀ د قانُون په دې کِتاب کښې ليکلى دى . تاسو به د زړۀ د اِخلاصه هغۀ ته راوګرځئ .
نن چې زۀ کُوم حُکم درکوم هغه ډېر ګران نۀ دے اؤ نۀ ستا د وس نه بهر دے .
دا خو څۀ په آسمان کښې نۀ دے . چې تاسو به داسې ووايئ چې څوک به ورخېژى اؤ مُونږ له به يې راکُوز کړى ، چې مُونږ يې واورُو اؤ عمل پرې وکړُو ؟
نۀ دا د سمندر نه پورې غاړه دے . تاسو به دا نۀ وايئ چې څوک به د سمندر نه پورې وځى چې مُونږ له يې راوړى ، چې مُونږ يې واورُو اؤ عمل پرې وکړُو ؟
بلکه هغه پېغام ستاسو په وړاندى دے . دا ستاسو په ژبه اؤ ستاسو په زړۀ کښې دے ، چې عمل پرې وکړئ .
ګورئ زۀ نن ستاسو په وړاندې يو طرف ته ژوند اؤ خوشحالى ږدم اؤ بل طرف ته مرګ اؤ تباهى ږدم چې تاسو به څۀ خوښوئ .
کۀ تاسو د مالِک خُدائ خپل خُدائ پاک حُکمونه ومنئ ، کُوم چې نن زۀ درکوم ، کۀ تاسو د هغۀ سره مينه کوئ ، د هغۀ په لارو تلل کوئ اؤ د هغۀ په ټول قانُون عمل کوئ ، نو تاسو به کامياب شئ او د ډېرو خلقو قوم به شئ . مالِک خُدائ ستاسو خُدائ پاک به تاسو له په هغه وطن کښې برکت درکړى چې تاسو يې قبضه کوئ .
خو کۀ تاسو د هغۀ نه واوړئ اؤ د هغۀ فرمانبردارى نۀ کوئ اؤ د نورو معبُودانو د عِبادت د پاره بې ‌ لارې کول کوئ ،
نو تاسو به تباه شئ ، زۀ نن تاسو له خبردارے درکوم . تاسو به په هغه وطن کښې ډېره موده تېره نۀ کړئ کُوم چې د اُردن نه پورې دے چې تاسو يې قبضه کوئ .
زۀ نن تاسو له د ژوند اؤ مرګ ، د خُدائ پاک د برکت اؤ د خُدائ پاک د لعنت په مېنځ کښې فېصله په تاسو پرېږدم اؤ زۀ آسمان اؤ زمکې ته وايم چې د هغې ګواه وى چې تاسو يې خوښوئ . ژوند خوښ کړئ .
د مالِک خُدائ خپل خُدائ پاک سره مينه کوئ ، د هغۀ فرمانبردارى کوئ اؤ د هغۀ وفادار شئ نو بيا به تاسو اؤ ستاسو اولاد په هغه وطن کښې ډېره موده تېره کړئ چې هغۀ ستاسو پلار ‌ نيکۀ ، اِبراهيم ، اِسحاق اؤ يعقُوب سره د ورکولو وعده کړې ده . “
نو مُوسىٰ د اِسرائيليانو سره خپلې خبرې جارى وساتلې ،
اؤ وې وئيل چې ، ” زۀ اوس د يو سل شلو کالو يم اؤ زۀ نور ستاسو د مشرۍ جوګه نۀ يم . اؤ مالِک خُدائ ما ته دا هم وئيلى دى چې زۀ به د اُردن نه پورې نۀ ووځم .
مالِک خُدائ ستاسو خُدائ پاک به په خپله ستاسو نه مخکښې پورې وځى اؤ هغه قومُونه به تباه کړى چې هلته اوسېږى ، نو تاسو به د هغوئ وطن قبضه کړئ ، اؤ يشوَع به ستاسو مشر وى ، لکه څنګه چې مالِک خُدائ وئيلى دى .
مالِک خُدائ به هغه خلق هغه شان تباه کړى ، لکه څنګه چې هغۀ د اموريانو بادشاهان سيحون اؤ عوج تباه کړى وُو اؤ د هغوئ وطن يې تباه کړو .
مالِک خُدائ به تاسو له په هغوئ باندې فتح درکړى اؤ تاسو به د هغوئ سره خامخا هم هغه شان کار کوئ لکه څنګه چې ما درته وئيلى دى .
تکړه اؤ زړَور اوسئ . د هغوئ نه مۀ يرېږئ . مالِک خُدائ ستاسو خُدائ پاک به په خپله ستاسو سره وى . هغه به تاسو نۀ ناکامه کوى اؤ نۀ به مو پرېږدى . “
بيا مُوسىٰ يشوَع راوغوښتلو اؤ د ټولو اِسرائيليانو په مخکښې يې هغۀ ته ووئيل ، ” تکړه اؤ زړَور اوسه ، تۀ هغه کس يې چې د دې خلقو راهنمائى به کوې چې هغه وطن قبضه کړى چې مالِک خُدائ يې د هغوئ پلار ‌ نيکۀ سره وعده کړې ده .
مالِک خُدائ به په خپله ستاسو لارښودنه کوى اؤ هغه به ستاسو سره وى . هغه به تاسو نۀ ناکامه کوى اؤ نۀ به مو پرېږدى ، نو يرېږئ مه اؤ حوصله مۀ بائيلئ . “
نو مُوسىٰ د خُدائ پاک قانُون وليکلو اؤ دا يې هغه ليوى اِمامانو ، کُومو چې د مالِک خُدائ تړون صندُوق وړلو اؤ د اِسرائيليانو مشرانو له ورکړو .
هغۀ هغوئ له حُکم ورکړو ، ” د هر اوؤم کال په آخِر کښې يعنې کله چې د قرضُونو د معاف کولو کال راځى ، نو د جُونګړو په اختر کښې دا په اُوچت آواز سره وايئ .
دا ټولو اِسرائيليانو ته وايئ کله چې هغوئ د مالِک خُدائ ستاسو خُدائ پاک د عِبادت د پاره ، د عِبادت هغه يو ځائ ته راشى .
سړى ، ښځې ، ماشُومان اؤ مُسافر چې ستاسو په ښارُونو کښې اوسېږى ، دا ټول راوغواړه ، چې هغوئ دا واورى اؤ د مالِک خُدائ ستاسو خُدائ پاک نه يرېدل ايزده کړى اؤ چې د هغۀ د قانُون په ټولو خبرو پُوره عمل کوى .
نو ستاسو هغه اولاد چا چې هيڅ کله د مالِک خُدائ ستاسو خُدائ پاک قانُون نۀ دے اؤرېدلے نو هغوئ به يې واورى . نو هغوئ به د هغۀ فرمانبردارى ايزده کړى چې هغوئ په هغه وطن کښې تر کُومې پورې اوسېږى چې هغه د اُردن نه پورې دے اؤ تاسو يې قبضه کوئ . “
بيا مالِک خُدائ مُوسىٰ ته ووئيل ، ” ستا د مرګ ورځې رانزدې دى . يشوَع راوغواړه اؤ مُقدسې خېمې ته يې راوله ، چې هلته هغۀ ته نصيحت وکړم . “ نو مُوسىٰ اؤ يشوَع خېمې ته لاړل ،
اؤ مالِک خُدائ هلته د وريځې د ستن په شکل کښې ظاهر شو چې د خېمې د دروازې په خُله کښې ولاړه وه .
مالِک خُدائ مُوسىٰ ته ووئيل ، ” ستا د مرګ نېټه پُوره کيدو والا ده اؤ د خپل پلار ‌ نيکۀ سره به يو ځائ شې اؤ ستا د مرګ نه پس به خلق زما نه نافرمانه شى اؤ هغه تړون به مات کړى چې ما د هغوئ سره کړے دے . هغوئ به ما پرېږدى اؤ د هغه وطن د غېرو معبُودانو عِبادت به وکړى چې کُوم ته هغوئ ورننوځى .
نو بيا به زۀ هغوئ ته په قهر شم ، زۀ به هغوئ پرېږدم اؤ هغوئ به تباه شى . ډېر سخت آفتُونه به په هغوئ راشى ، نو هغوئ ته به پته ولګې چې په هغوئ باندې داسې ځکه کېږى چې زۀ يعنې خُدائ پاک نور د هغوئ مل نۀ يم .
نو په هغه وخت به زۀ د هغوئ نه مخ واړوم ، ځکه چې هغوئ به بد عمل کړے وى اؤ د نورو معبُودانو عِبادت به يې کړے وى .
اوس دا سندره وليکه . دا د اِسرائيلو خلقو ته وښايه اؤ ور ايزده يې کړه ، نو چې دا د هغوئ خِلاف د ګواه په شان وى .
زۀ به هغوئ هغه وطن ته بوځم چې زرخېز اؤ آباد دے ، لکه څنګه چې ما د هغوئ د پلار ‌ نيکۀ سره وعده کړې ده . هغوئ چې کُوم خوراک غواړى نو هلته به ورته ملاوېږى اؤ هغوئ به په آرام سره ژوند تېروى . خو هغوئ به واوړى اؤ د نورو معبُودانو عِبادت به وکړى . زما نه به هغوئ مُنکر شى اؤ زما تړون به مات کړى ،
اؤ کله چې په هغوئ باندې سخت آفتُونه اؤ مُصيبتُونه راشى نو دا سندره به د هغوئ خِلاف ګواه وى ، ځکه چې د هغوئ اولاد به دا نۀ هېروى ، ما ته د هغوئ د ارادې پته ده چې هغوئ مې لا وعده کړى شوى وطن ته راوستلى هم نۀ دى . “
نو هم په هغه ورځ مُوسىٰ دا سندره وليکله اؤ په بنى اِسرائيلو باندې يې ايزده کړه .
بيا مالِک خُدائ د نون زوئ يشوَع سره خبرې وکړې اؤ ورته يې ووئيل ، ” تکړه اؤ زړَور اوسه . تۀ به بنى اِسرائيل هغه وطن ته بوځې چې ما د هغوئ سره د هغې وعده کړې ده اؤ زۀ به ستا مل يم . “
مُوسىٰ د خُدائ پاک قانُون د اول نه تر آخره پورې د قانُون په کِتاب کښې وليکلو .
کله چې هغه اوزګار شو ، نو هغۀ ليويانو اِمامانو ته ووئيل کُوم چې د مالِک خُدائ د تړون د صندُوق مشران وُو ،
” د خُدائ پاک د قانُون دا کِتاب واخلئ اؤ د مالِک خُدائ ستاسو خُدائ پاک د تړون صندُوق په خوا کښې يې کېږدئ ، چې دا د خپلو خلقو خِلاف د يو ګواه په شان وى .
ما ته پته ده چې هغوئ څومره ضدى اؤ سرکشه دى . هغوئ زما په ژوند کښې د مالِک خُدائ خِلاف بغاوت کړے دے اؤ زما د مرګ نه پس به هغوئ نور بغاوت هم کوى .
د قبيلو ټول مشران اؤ آفسران زما په وړاندې راغونډ کړئ ، چې زۀ هغوئ ته دا خبرې وښايم ، زۀ به آسمان اؤ زمکه د هغوئ خِلاف ګواهان جوړ کړم .
ما ته پته ده چې زما د مرګ نه پس به خلق بد عمله شى اؤ چې ما څۀ ورته ښودلى دى د هغې نه به مُنکر شى . اؤ په راتلُونکى وخت کښې به هغوئ د آفت سره مخامخ شى ، ځکه چې هغوئ به مالِک خُدائ په قهر کړے وى د هغه کارُونو په وجه چې هغۀ منع کړى دى . “
بيا مُوسىٰ حمد ووئيلو اؤ د اِسرائيليانو ټول قوم ورته غوږ ايښے وو .
” اے آسمانُونو ! ما ته غوږ کېږدئ اؤ زۀ به خبرې وکړم ، اے زمکې زما د خُلې خبرې واوره .
زما تعليمات به د باران په شان راپرېوزى ، اؤ زما پېغام به د پرخې په شان راکُوزېږى . پرېږده چې زما خبرې په تازه واښو باندې د باران په شان راپرېوزى ، اؤ چې د نرى باران په شان په شنو بُوټو باندې وورېږى .
زۀ به د مالِک خُدائ د نُوم بيان وکړم ، زمُونږ د خُدائ پاک لوئى بيان کړئ .
مالِک خُدائ طاقتور ساتُونکے دے ، د هغۀ کارُونه مُکمل دى اؤ د هغۀ هر کار د اِنصاف دے ، ستاسو خُدائ پاک وفادار اؤ رېښتُونے دے ، هغه صادق اؤ د اِنصاف کوونکے دے .
خو تاسو بې ‌ وفا يئ اؤ د دې لائق نۀ يئ چې د هغۀ خلق شئ ، تاسو ګُناهګار اؤ دهوکه باز قوم يئ .
تاسو د مالِک خُدائ سره داسې کوئ ، اے کم ‌ عقلو اؤ بې ‌ شعُوره خلقو ! هغه ستاسو پلار دے ، هغه ستاسو خالِق دے ، هغۀ تاسو جوړ کړئ اؤ آباد يې کړئ .
تاريخ ته وګورئ ، هغه وخت چې پخوا تېر شوے دے ، د خپل پلار نيکۀ نه تپوس وکړئ نو هغه به درته ووائى چې څۀ شوى وُو ، د خپلو مشرانو نه تپوس وکړئ ، هغوئ به مو د تېرې زمانې نه خبر کړى .
خُدائ تعالٰى قومُونو له خپل خپل ميراث ورکړو ، کله چې هغۀ فېصله وکړه چې قومُونه به په کُوم کُوم ځائ کښې اوسېږى . چې هر يو قوم د خپل هغه معبُود سره اوسېږى چې هغۀ ورله خوښ کړے وى ،
خو د يعقُوب اولاد هغۀ د خپل ځان د پاره خوښ کړو .
هغۀ هغوئ په بيابان کښې پېدا کړل چې سرګردانه ګرځېدل ، چې يوه خوشے اؤ وچه صحرا وه . هغۀ هغوئ بچ کړل اؤ پام يې ورباندې وکړو ، لکه چې هغه يې د سترګو تور وى .
لکه چې يو باز خپل بچى ته د الوتلو چل ښائى ، اؤ په حِفاظت سره يې په خورو وزرو کښې نيسى ، مالِک خُدائ بنى اِسرائيل د غورزېدو نه وساتل .
يواځې مالِک خُدائ د خپلو خلقو لارښودنه وکړه د هغۀ سره د پردى خُدائ مدد نۀ وو .
هغۀ دا موقع ورکړه چې په اُوچتو وطنُونو حکومت وکړى ، اؤ هغوئ له يې د پټو د فصلُونو خوراک ورکړو په هغوئ يې د يو ګټ نه شات وخوړل ، د کاڼى په شان سختې زمکې نه يې د زيتُونو تېل ورکړل .
د رَمو نه يې ماستۀ اؤ پئ اؤ څاربه ګډُورى اؤ چېلى ورکړل ، د بسن ګډُورى اؤ د ښو اوړو غنم يې ورکړل . د انګُورو رس نه تاسو شراب وڅښل .
د مالِک خُدائ خلق مالداره شول ، خو سرکشه وُو ، هغوئ څاربه اؤ په خوراک ماړۀ وُو . هغوئ خُدائ پاک خپل خالِق پرېښودو هغوئ د خپل طاقتور خلاصوُونکى نه مُنکر شول .
د هغوئ بُت پرستۍ د مالِک خُدائ غېرت رابېدار کړو ، د هغوئ بد عمل هغه په قهر کړو .
هغوئ پېريانو ته قُربانۍ وکړې اؤ خُدائ پاک ته يې ونۀ کړې ، هغه خُدايان چې هغوئ نۀ دى پېژندلى ، هغه خُدايان چې اوس اوس راوتلى دى چې ستاسو پلار نيکۀ د دې نه هيڅ کله نۀ دى يرېدلى ،
هغوئ خپل خُدائ پاک خپل خلاصوُونکے هېر کړو ، چا چې هغوئ له ژوند ورکړے وو .
کله چې مالِک خُدائ دا وليدل ، هغه په قهر وو اؤ د خپلو زامنو اؤ لُوڼو نه مُنکر شو .
هغۀ ووئيل ، ” زۀ به د هغوئ نه مخ واړوم ، بيا به زۀ وګورم چې په هغوئ باندې څۀ کېږى ، ځکه چې هغه يو ضدى نسل دے ، څوک چې بې ‌ وفا دى .
د خپلو غلطو بُتانو په وجه هغوئ زۀ په قهر کړے يم ، د بې ‌ کاره معبُودانو په وجه هغوئ زما غېرت راپارولے دے ، زۀ به هغوئ د هغه خلقو په وجه په حسد کړم څوک چې خلق نۀ دى . نو زۀ به د يو کم عقل قوم په ذريعه هغوئ په قهر کړم ،
زما قهر به د اور په شان لمبې ووهى اؤ په زمکه باندې هر څيز به وسوزوى . دا به لاندې دُنيا ته ورسېږى اؤ د غرُونو بېخُونه به تباه کړى .
زۀ به په هغوئ باندې نه ختمېدُونکى آفتُونه راولم اؤ د هغوئ خِلاف به خپل ټول غشى اِستعمال کړم .
هغوئ به د لوږې اؤ تبې نه مړۀ شى ، هغوئ به په دې سختو وباګانو مړۀ شى . زۀ به ځنګلى ځناور ورولېږم چې په هغوئ حمله وکړى ، اؤ زهرژن ماران به ورولېږم چې هغوئ وچيچى .
د جنګ په وجه به په کُوڅو کښې مړى پراتۀ وى ، په کورُونو کښې به يره وى . پېغلې اؤ ځوانان به مړۀ شى ، نۀ به ماشُومان اؤ نۀ به سپين ‌ ګيرى بچ شى .
ما به هغوئ بېخى تباه کړى وى ، نو هيڅ څوک به هغوئ نۀ يادوى .
خو د هغوئ دُښمنان ما داسې لافو وهلو ته پرې نۀ ښودل چې هغوئ زما خلقو له شکست ورکړے وے ، ځکه چې هغوئ ما په خپله ختم کړى دى . “
اِسرائيل يو داسې قوم دے چې شعُور نۀ لرى ، هغوئ بېخى عقل نۀ لرى .
کۀ هغوئ هوښيار وے اؤ په دې باندې پوهېدلے ، اؤ کۀ چې هغوئ په خپل انجام باندې پوهه شى .
ولې زرو کسانو د يو کس نه شکست وخوړو ، اؤ ولې لسو زرو صِرف دوه کسانو نه شکست وخوړو ؟ مالِک خُدائ ، د هغوئ خُدائ پاک ، هغوئ پرېښى دى ، خُدائ تعالٰى د هغوئ نه مخ اړولے دے .
د هغوئ دُښمنانو ته پته ده چې د هغوئ معبُودان کمزورى دى ، د اِسرائيليانو د خُدائ پاک په شان طاقتور نۀ دى .
د هغوئ دُښمنان د صُدوم اؤ عُموره په شان خراب شوى دى ، هغوئ د داسې باغُونو په شان دى چې تراخۀ اؤ زهرژن انګُور نيسى ،
د داسې شرابو په شان چې د مارانو د زهرو نه جوړ وى .
د مالِک خُدائ په ياد دى چې د هغوئ دُښمنانو څۀ کړى دى ، هغه د صحيح وخت اِنتظار کوى چې هغوئ له سزا ورکړى .
مالِک خُدائ به بدله واخلى اؤ هغوئ له به سزا ورکړى ، هغه وخت به راشى چې هغوئ راوغورزېږى ، د هغوئ د تباهۍ ورځ نزدې ده .
مالِک خُدائ به خپل خلق بچ کړى کله چې هغه ووينى چې د هغوئ طاقت ختم شو . هغه به په هغوئ رحم وکړى څوک چې د هغۀ خِدمت کوى ، کله چې وګورى چې هغوئ څومره بې ‌ مددګاره دى .
نو مالِک خُدائ به د خپلو خلقو نه تپوس وکړى ، هغه تکړه معبُودان چرته دى چې تاسو پرې يقين لرلو ؟
تاسو د خوراک د پاره هغوئ له د خپلو قربانو وازګه ورکوله اؤ د څښلو د پاره مو ورته شراب پېش کول . اوس پرېږدئ چې هغوئ راشى اؤ ستاسو مدد وکړى ، پرېږدئ چې هغوئ ستاسو بچ کولو د پاره رامنډه کړى .
زۀ اؤ يواځې زۀ خُدائ پاک يم ، بل يو هم حقيقى خُدائ نشته . زۀ مړۀ کول اؤ ژوندى کول کوم ، زۀ زخمى کول اؤ روغول کوم ، اؤ هيڅ څوک زما د کارُونو مُخالفت نۀ شى کولے .
څنګه چې په حقيقت سره زۀ ژوندے خُدائ پاک يم ، زۀ خپل لاس اُوچتوم اؤ زۀ قسم خورم
چې زۀ به خپله ځلېدُونکې تُوره تېره کړم اؤ وبه ګورم چې اِنصاف وشو . زۀ به د خپلو دُښمنانو نه بدل واخلم اؤ هغوئ له به سزا ورکړم چې څوک زما نه نفرت کوى .
زما غشى به د هغوئ په وينه کښې ډُوب شى ، اؤ زما تُوره به هغه ټول ووژنى څوک چې زما مُخالفت کوى . څوک چې زما خِلاف جنګ کوى زۀ هغه يو کس هم نۀ پريږدم . تر دې پورې چې زخميان اؤ قېديان به هم مړۀ شى .
قومُونو ! تاسو د مالِک خُدائ د خلقو صِفت وکړئ ، مالِک خُدائ هغه هر چا له سزا ورکوى چې څوک هغوئ ووژنى . هغه د خپلو دُښمنانو نه بدله اخلى اؤ د خپلو خلقو د زمکې کفاره ادا کوى . “
مُوسىٰ اؤ د نون زوئ يشوَع د دې حمد ټولې خبرې بيان کړې ، د دې د پاره چې د اِسرائيلو خلق يې واورى .
کله چې مُوسىٰ د خُدائ پاک خبرې د خلقو سره ختمې کړې ،
هغۀ دا هم ووئيل : ” ما چې نن کُومې خبرې تاسو سره کړى دى دا ټولې په زړۀ کښې واچوئ . د يو حُکم په توګه يې خپلو بچو ته وښايئ چې هغوئ د دې نصيحتُونو هره خبره ومنى .
دا د لار ښودنې هسې تشې خبرې نۀ دى ، دا ستاسو د ژوند خبرې دى . دا ومنئ نو تاسو به په هغه وطن کښې ډېره موده تېره کړئ چې د اُردن سيند نه پورې دے اؤ تاسو يې قبضه کوئ . “
هم په هغه ورځ مالِک خُدائ مُوسىٰ ته ووئيل ،
” د موآب په وطن کښې د عباريم غرُونو ته لاړ شه چې د يريحو ښار ته مخامخ دے ، د نبُو غرۀ ته وخېژه اؤ د کنعان وطن ته وګوره کُوم چې زۀ اِسرائيليانو له ورکوم .
تۀ به په هغه غر باندې مړ شې لکه څنګه چې ستا ورور هارُون د حُور په غرۀ باندې مړ شوے وو ،
ځکه چې د بنى اِسرائيلو په مخکښې تاسو دواړو زما سره بې وفائى وکړه . کله چې تاسو د صين په صحرا کښې چې د قادِس ښار سره نزدې دے ، د مريبه د چينو سره وئ ، نو د خلقو په مخکښې تاسو زما سپکاوے وکړو .
تاسو به د يو لرې ځائ نه هغه وطن وګورئ ، خو تاسو به هغه وطن ته ورننه نۀ وځئ کُوم چې زۀ بنى اِسرائيلو له ورکوم . “
دا هغه برکتُونه دى چې د خُدائ پاک پېغمبر مُوسىٰ يې د خپل مرګ نه مخکښې د بنى اِسرائيلو د پاره اِعلان وکړو .
هغۀ ووئيل : ” مالِک خُدائ د سينا غر نه راغلو ، هغه په ادوم باندې د نمر په شان راوختلو اؤ د فاران غر نه په خپلو خلقو باندې وځلېدو . لس زره فرِښتې د هغۀ سره وې ، اؤ په ښى لاس کښې يې د اور لمبه وه .
مالِک خُدائ د خپلو خلقو سره مينه کوى اؤ د هغه خلقو ساتنه کوى څوک چې د هغۀ وى . نو مُونږ په هغۀ پسې روان يُو اؤ د هغۀ حُکمونه منُو .
د هغۀ قانُون منُو چې مُوسىٰ مُونږ له راکړے دے ، چې دا زمُونږ د قوم د ټولو نه قيمتى سرمايه ده .
مالِک خُدائ د خپلو خلقو اِسرائيليانو بادشاه شو کله چې د هغوئ قبيلې اؤ مشران يو ځائ راغونډ وُو . “
مُوسىٰ د روبين قبيلې په باره کښې داسې ووئيل : ” روبين دې ژوندے وى اؤ هيڅ کله دې نۀ مرى ، اګرچې د هغوئ خلق لږ دى . “
د يهُوداه قبيلې په باره کښې هغۀ ووئيل : ” مالِکه خُدايه ! د مدد د پاره د هغوئ چغې واوره ، هغوئ يو ځل بيا د نورو قبيلو سره يو مُوټے کړه . مالِکه خُدايه ! د هغوئ د پاره وجنګېږه ، اؤ د هغوئ د دُښمنانو خِلاف د هغوئ مدد وکړه . “
د ليوى قبيلې په باره کښې هغۀ ووئيل : ” مالِکه خُدايه ! تۀ خپله رضا د اُوريم اؤ تميم په ذريعه څرګندوى د خپلو وفادارو خِدمت ‌ ګارانو ، ليويانو په ذريعه ، هغوئ تا په مسه کښې وآزمائيل اؤ د مريبه چينو سره دې رېښتُونى ثابت کړل .
هغوئ تا ته د مور پلار ، وړُونو اؤ بچو نه هم زياته وفادارى وښودله . هغوئ ستا حُکمونه ومنل اؤ هغوئ ستا د تړون وفادار وُو .
هغوئ به ستا خلقو ته وښائى چې ستا د قانُون تابعدارى وکړى ، هغوئ به ستا په قُربان ‌ ګاه باندې قُربانۍ پېش کړى .
مالِکه خُدايه ! د هغوئ د قبيلې مدد وکړه چې تکړه شى ، د هغوئ د کارُونو نه خوشحاله شه . د هغوئ دُښمنان ختم کړه ، اؤ هغوئ مۀ پرېږده چې بيا سر راپورته کړى . “
د بنيامين قبيلې په باره کښې هغۀ ووئيل : ” دا هغه قبيله ده چې مالِک خُدائ ورسره مينه کوى اؤ ساتنه يې کوى ، هغه ټوله ورځ د هغوئ حِفاظت کوى ، اؤ هغه د هغوئ په مېنځ کښې اوسېږى . “
د يُوسف قبيلې په باره کښې هغۀ ووئيل : ” مالِک خُدائ دې د باران سره د هغوئ وطن له برکت ورکړى اؤ لاندې د زمکې نه د اوبو برکت ورکړى .
مالِک خُدائ دې د هغوئ وطن له په نمر پَخو شوو مېوو سره برکت ورکړى ، د هغوئ وطن دې د هر مُوسم د ډېرو ښو مېوو سره ښۀ کړى .
د هغوئ پخوانى غرُونه دې د ښو مېوو په ونو باندې شنۀ شى .
د هغوئ وطن دې د ټولو نعمتُونو نه ډک شى ، مالِک خُدائ دې د خپل خېر سره هغوئ له برکت ورکړى ، هغۀ د سوزېدُونکې بُوټى نه خبرې وکړې . دا برکتُونه دې د يُوسف په قبيله باندې نازل شى ، ځکه چې هغه د خپلو وړُونو نه اُوچت وو .
يُوسف د غوَيى په شان طاقت لرى ، د ځنګلى غوَيى د ښکرو په شان دے . د هغۀ ښکرُونه د منشه زرګُونو خلق دى اؤ د اِفرائيم لس زرګُونه خلق دى . د دې ښکرو سره هغه قومُونه وهى اؤ د دُنيا آخرى سرُونو ته يې رسوى . “
د زبولون اؤ يساکار قبيلو په باره کښې هغۀ ووئيل : ” زبولون دې په سمندرى کاروبار کښې مالداره شى ، اؤ د يساکار دولت دې په کور کښې زيات شى .
هغوئ مُسافر خپلو غرُونو ته رابلى اؤ هلته صحيح قُربانۍ پېش کوى . هغوئ ته د آباد سمندر نه دولت ملاوېږى اؤ د شګو نه ورته پټه خزانه ملاوېږى . “
د جاد قبيلې په باره کښې هغۀ ووئيل : ” د خُدائ پاک ثناء صِفت دې وى ، چا چې د هغوئ علاقه لويه کړه . جاد د زمرى په شان اِنتظار کوى چې د ښکار مټ اؤ کوپړۍ غوڅه کړى .
هغوئ د ځان د پاره د ټولو نه ښه زمکه واخستله ، د يو مشر برخه د هغوئ په حواله شوه . هغوئ د مالِک خُدائ حُکمونه اؤ قانُون ومنلو کله چې د اِسرائيليانو مشران يو ځائ راغونډ وُو . “
د دان قبيلې په باره کښې هغۀ ووئيل : ” دان د يو ځوان زمرى په شان دے ، چې د بسن نه ټوپ وهى . “
د نفتالى قبيلې په باره کښې هغۀ ووئيل : ” د نفتالى سره د مالِک خُدائ د نېکۍ ډېر برکت دے ، د هغوئ وطن به په جنُوب کښې د ګليل ډنډ پورې رسېږى . “
د آشر قبيلې په باره کښې هغۀ ووئيل : ” آشر ته د نورو قبيلو نه زيات برکت ورکړے شوے دے . هغه به په خپلو وړُونو کښې د ټولو نه ګران وى ، اؤ د زيتُونو ونې به د هغۀ په وطن کښې ښې ډېرې وى .
د هغۀ د ښارُونو دې د اوسپنې په دروازو سره حِفاظت وشى ، اؤ هغه دې همېشه په آمن کښې ژوند تېروى . “
اے اِسرائيليانو ! ستاسو د خُدائ پاک په شان خُدائ نشته ، د خپل شان سره هغه پاس په آسمان کښې دے ، ستاسو د مدد د پاره هغه په وريځو سور راځى .
خُدائ پاک همېشه ستاسو د حِفاظت ځائ دے ، د هغۀ ابدى قُوت به ستاسو مدد کوى . تاسو چې مخ په وړاندې ځئ نو هغه ستاسو دُښمنان شړى ، اؤ تاسو ته يې ووئيل چې هغوئ ټول تباه کړئ .
نو د يعقُوب اولاده ! په آمن سره اوسېږئ ، په هغه وطن کښې په حِفاظت کښې اوسئ چې د غلې اؤ د انګُورو د شرابو نه ډک دے ، چرته چې د آسمان نه پرخه زمکه اوبۀ کوى .
اِسرائيليانو ! تاسو څومره خوشحاله يئ . ستاسو په شان هيڅ څوک هم نشته ، يو داسې قوم چې مالِک خُدائ خلاصُون ورکړے دے . مالِک خُدائ په خپله ستاسو ډال اؤ ستاسو تُوره دے ، چې ستاسو حِفاظت وکړى اؤ تاسو له فتح درکړى . ستاسو دُښمنان به راشى اؤ د رحم د پاره به سوال کوى ، اؤ تاسو به هغوئ د خپو لاندې کړئ .
بيا مُوسىٰ د موآب د مېدانُونو نه د نبُو غرۀ ته وختلو ، يعنې د پِسګه غر سر ته چې يريحو ته مخامخ دے ، اؤ هلته مالِک خُدائ هغۀ ته هغه ټول وطن وښودلو : د دان ښار پورې د جِلعاد علاقه يې ورته وښودله ،
د نفتالى ټوله علاقه ، د اِفرائيم اؤ منشه علاقې ، د مديتران سيند پورې د يهُوداه علاقه ،
د صحرا برخه ، اؤ هغه مېدان چې د ضُعر نه د يريحو پورې رسېږى ، چې د کهجُورو د ونو ښار دے .
بيا مالِک خُدائ مُوسىٰ ته ووئيل ، ” دا هغه وطن دے چې ما د دې وعده د اِبراهيم ، اِسحاق اؤ يعقُوب سره کړې ده چې د هغوئ اولاد له به يې ورکوم . ما د دې کتلو ته پرېښودې خو هلته تلو ته به دې نۀ پرېږدم . “
نو چې څنګه مالِک خُدائ وئيلى وُو چې مُوسىٰ د مالِک خُدائ خِدمت کوُونکے به د موآب په وطن کښې مرى نو هم هغسې وشول .
نو هغۀ هغه د بيت فعور ښار ته مخامخ د موآب په وطن کښې په يو مېدان کښې ښخ کړو ، خو تر ننه پورې د هغۀ د ښخېدو صحيح ځائ پته هيچا ته نشته .
مُوسىٰ د يو سل اؤ شلو کالو په عُمر کښې وفات شو ، هغه په هغه وخت هم د مخکښې په شان تکړه وو اؤ د هغۀ د سترګو نظر ټيک وو .
بنى اِسرائيل دېرش ورځې د موآب په مېدانُونو کښې په هغۀ پسې غمژن وُو ،
د نون زوئ يشوَع د اِلهامى حِکمت نه ډک شو ، ځکه چې مُوسىٰ هغه مُقرر کړے وو چې د هغۀ په ځائ کار کوى . بنى اِسرائيلو د يشوَع تابعدارى وکړه اؤ هغه حُکمونه يې پُوره کړل چې مالِک خُدائ د مُوسىٰ په ذريعه هغوئ له ورکړى وُو .
نو په اِسرائيليانو کښې هيڅ کله د مُوسىٰ په شان پېغمبر نۀ دے پېدا شوے ، چې مالِک خُدائ مخامخ د هغۀ سره خبرې وکړې ،
په ټولو اِسرائيليانو کښې د مُوسىٰ په شان بل يو پېغمبر نۀ هم وو چې په مِصر کښې د فِرعون ، د هغۀ د ټولو درباريانو اؤ د هغۀ د ټول وطن خِلاف داسې مُعجزې اؤ عجيبه عجيبه کارُونه وکړى .
بل يو پېغمبر هم داسې لوئ لوئ اؤ يروُونکى کارُونه نۀ دى کړى لکه چې مُوسىٰ د ټولو اِسرائيليانو په وړاندې وکړل .
کتاب دَ نسب نامے دَ عيسىٰ مسيح ، نسل دَ داؤد ، نسل دَ اِبراهيم .
اِبراهيم دَ اِسحاق پلار وو ، اِسحاق دَ يعقُوب ، يعقُوب دَ يهوداه اؤ دَ هغۀ دَ وروُڼو پلار وو .
دَ يهوداه نه فِرص اَؤ زورح پيدا شو ، دَ دوئ مور تامار وه . فِرص نه حصرون اَؤ حصرون نه رام پيدا شو .
دَ رام نه عميناداب پيدا شو . دَ عميناداب نه نحشون پيدا شو اَؤ دَ نحشون نه سلمون ،
دَ سلمون نه بوعز ، دَ دۀ مور راحب وه ، دَ بوعز نه عوبيد پيدا شو ، دَ دۀ مور روت وه . دَ عوبيد نه يَشى ،
اَؤ دَ يشى نه داؤد بادشاه پيدا شو . داؤد دَ سليمان پلار وو ، دَ هغۀ مور اول دَ اوريا ښځه وه ،
دَ سليمان زوئے رحبوعام وو ، دَ رِحبوعام زوئے ابياه ، دَ ابياه زوئے آساه .
دَ آساه زوئے يهوسفط ، دَ يهوسفط زوئے يورام اَؤ دَ يورام زوئے عُزياه ،
اَؤ دَ عُزياه زوئے يوتام اَؤ دَ يوتام زوئے احاز ، دَ احاز زوئے حزقياه ،
دَ حزقياه زوئے منسه ، دَ منسه زوئے امُون ، دَ امُون زوئے يوشياه ،
دَ يوشياه زوئے يکونياه ، اَؤ دَ هغۀ ورُوڼه په هغه زمانه کښے پيدا شول چه بنديوان بابل ته بوتللى شول .
دَ بنديوانئ اَؤ بابل ته دَ دوئ دَ بوتللو نه پس دَ يکونياه نه شلتئ ايل پيدا شو اَؤ شلتئ ايل دَ زرُوبابل پلار وو ،
زرُوبابل دَ ابيهود ، اَؤ ابيهود دَ اِلياقيم اَؤ اِلياقيم دَ عازور پلار وو .
اَؤ دَ عازور نه صدوق پيدا شو ، صدوق دَ اخيم پلار وو ، اخيم دَ اِليهود ،
اِليهود دَ اِلعازر ، اِلعازر دَ مَتان ، مَتان دَ يعقُوب ،
يعقُوب دَ يُوسف پلار وو . يُوسف دَ مريم خاوند وو چه عيسىٰ ترے پيدا شو څوک چه مسيح بللے کيږي .
دَ اِبراهيم نه تر داؤد پورے ټولے څوارلس پيړئ دى ، اَؤ دَ داؤد نه بابل ته دَ بنديوان بوتللو پورے څوارلس پيړئ ، اَؤ دَ بنديوانئ نه تر مسيح پورے څوارلس پيړئ دى .
دَ عيسىٰ مسيح دَ پيدايښت بيان داسے دے چه هر کله چه دَ هغۀ مور مريم يُوسف ته کوژدن شوه نو دَ وادۀ نه وړاندے معلُومه شوه چه هغه دَ رُوحُ القُدس نه اُميدواره ده .
يُوسف يو نيک سړے وو ، نو هغۀ دَ هغے دَ بدنامئ نه دَ بچ کولو دَ پاره په پرده کښے دَ کوژدن ماتولو نيت وکړو .
هغۀ دا نيت کړے وو چه په دے کښے دَ خدائے يوه فرښته په خوب کښے ورته راغله اَؤ ورته ئے ووئيل چه ” اَئے دَ داؤد زويه يُوسفه ! دَ مريم سره دَ وادۀ کولو نه مه ويريږه ځکه چه دَ هغے اُميدوارى دَ رُوحُ القدس په قُدرت ده .
دَ هغے به زوئے وشى اَؤ تۀ پرے عيسىٰ نُوم کيږده ، ولے چه هغه به خپل اُمت دَ ګُناهونو نه خلاصوى . “
دا هر څۀ ځکه وشول چه خدائے دَ نبى په معرفت څۀ وئيلى وُو هغه پُوره شى .
” ګورئ ، يوه پيغله به اُميدواره شى اَؤ زوئے به ئے وشى اَؤ دَ هغۀ نُوم به عمانوايل کيږ دى “ چه معنىٰ ده ، خدائے زمونږ مل دے .
هر کله چه يُوسف دَ خوبه بيدار شو نو دَ خدائے دَ فرښتے حُکم ئے ومنو اَؤ مريم ئے خپل کور ته دَ خپلے ښځے په طور راوسته .
اَؤ تر هغے ئے لاس ورنۀ وړو تر څو چه ئے زوئے پيدا شوے نۀ وو ، اَؤ دَ هغۀ نوم ئے عيسىٰ کيښودو .
دَ هيروديس بادشاه په ورځو کښے دَ يهوديه په بيتُ لحم کښے عيسىٰ پيدا شو . دَ هغه دَ پيدايښت نه پس بيتُ المُقدس ته دَ نمر خاتۀ دَ لورى نه دَ ستورو علم لرُونکى راغلل
اَؤ وئيل ئے چه ” هغه دَ يهوديانو بادشاه کيدُونکے ماشُوم چه پيدا شوے دے چرته دے ؟ ځکه چه مونږ دَ نمرخاتۀ نه دَ هغۀ ستورے په راختو ليدلے دے اَؤ هغۀ ته سجده کولو ته راغلى يُو . “
هيروديس بادشاه په دے آوريدو پريشان شو اَؤ دَ بيتُ المُقدس ټول اولس هم .
هغۀ دَ يهوديانو ټول مشران کاهنان اَؤ دَ شرعے عالمان راوبلل اَؤ هغوئ ته ئے دا سوال وړاندے کړو چه ” مسيح به چرته پيدا کيږي ؟ “
هغوئ ووئيل چه ” دَ يهوديه په بيتُ لحم کښے . “ اَؤ هغوئ دَ هغے پيشن ګوئى حواله ورکړه چه په کښے دَ نبى په معرفت ليکلى شوى دى چه :
” اَے دَ يهوديه دَ مزکے بيتُ لحم ښارئے ! تۀ دَ يهوديه په لويو ښارُونو کښے هيڅکله هم ورکوټے نۀ ئے ، ځکه چه ستا نه به هغه سردار راؤزى چه زما دَ خلقو اِسرائيلو شپُون به وى . “
هيروديس بيا دَ ستورو علم لرُونکى په پرده کښے راوبلل اَؤ دَ ستورى دَ راختو وخت ئے ترے يقينى کړو .
هغۀ بيا دوئ بيتُ لحم ته واستول اَؤ ورته ئے ووئيل چه ” لاړ شئ اَؤ دَ هغه ماشوم په حقله پُوره پُوره تحقيق وکړئ ، اَؤ چه بيا ئے مُومئ نو ما خبر کړئ چه زۀ هم ورشم اَؤ سجده ورته وکړم . “
دَ بادشاه په حُکم هغوئ روان شول اَؤ هغه ستورے چه دوئ په راختو ليدلے وو دَ دوئ په وړاندے روان وو اَؤ آخر په هغه ځائے ودريدو چرته چه ماشُوم پروت وو .
هغوئ دَ ستورى په ليدو ډير زيات خوشحاله شول .
کورته په ننوتو ئے ماشُوم دَ خپلے مور مريم په غيږ کښے وليدو اَؤ ورته په سجده پريوتل . پس له هغے ئے خپلے هميانئ وسپړدے اَؤ هغۀ ته ئے نذرانے پيش کړے چه په کښے سرۀ زر ، لوبان اَؤ مر وُو .
هغوئ ته په خوب کښے دا حُکم وشو چه هيروديس بادشاه له بيرته مۀ ځئ ، نو هغوئ په بله لار کورته واپس شول
کله چه هغوئ رُخصت شول نو يُوسف ته دَ خدائے يوه فرښته په خوب کښے حاضره شوه اَؤ ورته ئے ووئيل چه ” پاڅه ! ماشُوم اَؤ مور ئے دَ ځان سره کړه اَؤ مصر ته هجرت وکړه ، اَؤ تر هغے هلته ايسار شه چه زۀ درته ووايم ځکه هيروديس دَ دے ماشُوم په تلاش کښے دے چه ختم ئے کړي . “
اَؤ يُوسف دَ خوبه بيدار شو اَؤ شپه په شپه ئے ماشُوم اَؤ دَ هغۀ مور مصر ته بوتلل ،
اَؤ هلته دَ هيرديس تر مرګه پورے وو . دا دَ خدائے هغه وينا پُوره کول وُو چه هغۀ دَ نبى په معرفت وئيلى وُو چه ” ما خپل زوئے دَ مصر نه راوبللو . “
هر کله چه هيروديس دَ مُسافرانو په دوکه پوهه شو نو زيات په قهر شو اَؤ حُکم ئے وکړو چه دَ بيتُ لحم اَؤ خوا اَؤ شا هغه ټول ماشُومان چه دوه کاله يا کم عُمر لرى ، هغه وژنئ . دا حساب ئے دَ مُسافرانو دَ وينا په اندازه لګولے وو .
دغه رنګ هغه خبره چه دَ يرمياه نبى په وسيله شوے وه پُوره شوه چه :
” په راماه کښے يو غږ واؤريدے شو چه راحيل په خپل زوزاد ژړا انګولا کوله ، اَؤ هيڅ تسلى ئے قبوله نۀ کړه ځکه چه هغوئ نِشته . “
کله چه هيروديس مړ شو نو ګورئ ، دَ خدائے فرښته په مصر کښے يُوسف ته په خوب کښے حاضره شوه اَؤ ورته ئے ووئيل چه
” پاڅه ! ماشوم اَؤ مور ئے دَ ځان سره کړه اَؤ دَ دوئ سره دَ اِسرائيل مزکے ته لاړ شه ، ځکه چه دَ چا نه چه دَ دے ماشُوم سر ته خطره وه هغوئ مړۀ دى . “
نو هغه پاڅيدو ، ماشوُم اَؤ مور ئے دَ ځان سره روان کړل اَؤ دَ اِسرائيل مزکے ته راغلل .
خو چه دائے واؤريدل چه دَ خپل پلار هيروديس په ځائے ارخلاؤس دَ يهوديه بادشاه دے ، نو هلته دَ تللو نه ويريدو . اَؤ چه په خوب کښے ورته دا خبر وشو نو هغه دَ ګليل علاقے ته بيرته لاړو ، هلته هغه په ناصرت نُومے ښار کښے ديره شو .
دا دَ نبيانو په وسيله دَ وئيلى شوے هغه خبرے تر سره کول وُو چه : ” هعۀ ته به ناصرى وئيلے شي . “
په دغه ورځو کښے بپتسمه ورکوُونکے يحيىٰ راغے چه دَ يهوديه په بيابان کښے ئے دا وعظ کولو چه
” توبه ګار شئ ځکه چه دَ آسمان بادشاهى راتلُونکے ده ! “
دا هغه څوک دے چه دَ يشعياه نبى په وسيله ئے ذکر شوے دے ، يعنے : ” په بيابان کښے دَ نعرے وهُونکى آواز دے چه دَ مالک لاره جوړه کړئ اَؤ دَ هغۀ لارے نيغے کړئ . “
دَ يحيىٰ جامے دَ اوښ دَ وړئ نه جوړے وے اَؤ دَ څرمنے کمر بند ئے تر ملا تاؤ وو اَؤ ملخان اَؤ ځنګلى ګبين ئے خوراک وو .
دَ بيتُ المقدس ، يهوديه اُردن اَؤ دَ ګير چاپيره وطن ټول خلق هغۀ ته راټول شول .
هغو له ئے دَ ګناهونو په اِقرار کولو سره دَ اُردن دَ سيند په اوبو بپتسمه ورکړه .
هغۀ چه وليدل چه ډير فريسيان اَؤ صدُوقيان دَ بپتسمے دَ پاره راځى نو ورته ئے ووئيل ، ” اَئے دَ منګرو بچو ! دا چا درته وښئيل چه دَ راتلُونکى غضب نه وتښتئ ؟
نو توبه وکړئ اَؤ عملُونه سم کړئ !
دا په زړۀ کښے مۀ راولئ چه تاسو دَ اِبراهيم اَؤلاد يئ ، ځکه چه زۀ درته دا وايم چه خدائے دَ دے کاڼو نه هم دَ اِبراهيم دَ پاره اَؤلاد پيدا کولے شى .
دَ ونو جرړو ته تبر نيولے شوے دے اَؤ هر هغه ونه چه ښه ميوه نۀ نيسى هغه به پرے کړے شى اَؤ اور ته به اچولے شى .
زۀ تاسو له دَ توبے دَ پاره په اوبو بپتسمه درکوم خو څوک چه به زما نه پس راځى هغه زما نه زيات زورَور دے . زَۀ دَ هغۀ دَ څپلو پورته کولو قابل هم نۀ يم . هغه به درله په رُوحُ القُدس اَؤ په اور بپتسمه درکوى .
ښاخئ دَ هغۀ په لاس کښے ده . هغه به خپل درمند په ښۀ شان پاکوى اَؤ غنم به په خمبه کښے جمع کوى ، خو بُوس به په هغه اور کښے سوزوى چه هيڅ کله نۀ مرى . “
بيا عيسىٰ دَ ګليل نه دَ اُردن غاړے ته راغے چه يحيىٰ دَ هغۀ بپتسمه وکړي .
خو يحيىٰ هغه منع کړو اَؤ وئيل ئے چه ” حاجتمند زَۀ يم چه ستا نه بپتسمه واخلم ، اَؤ تۀ ما له راځے ؟ “
عيسىٰ ورته ووئيل چه ” په دے وخت داسے په کار دى ځکه چه مونږ له دغه شان دَ خدائے صداقت پوره کول مُناسب دى . “ اَؤ بيا يحيىٰ دا ومنله .
دَ بپتسمے نه پس عيسىٰ دَ اوبو نه سمدستى راوختو اَؤ په هغه وخت آسمان ورته خلاص شو اَؤ دَ خدائے رُوح ئے وليدو چه دَ کونترے په شان په هغۀ راکُوزيدو .
اَؤ ګورئ ، دَ آسمان نه دا آواز راغے چه ” دا زما خوږ زوئے دے چه په ما ګران دے اَؤ زۀ ترے رضا يم . “
رُوح القُدس هغه وخت عيسىٰ بيابان ته بوتلو چه په اِبليس ئے وآزمائى .
هغۀ څلويښت ورځے اَؤ څلويښت شپے روژه ونيوله اَؤ په آخر کښے هغه وږے شو .
بيا آزميښت کوُونکے ورغے اَؤ ورته ئے ووئيل ، ” که تۀ دَ خدائے زوئے ئے نو دے کاڼو ته ووايه چه ډوډئ شى . “
عيسىٰ جواب ورکړو ، ” صحيفے وائى چه : ” بنى آدم تش په ډوډئ نۀ پائى خو هغه په هر هغه خبره پائى چه دَ خدائے دَ خُلے نه وځى . “ “
بيا اِبليس دَئے مُقدس ښار ته بوتلو اَؤ دَ خدائے دَ کور په مناره ئے ودرولو ،
اَؤ ورته ئے ووئيل چه ” که تۀ دَ خدائے زوئے ئے نو خپل ځان ښکته ګُذار کړه ، ځکه چه صحيفے وائى چه : ” هغه به ستا دَ پاره خپلو فرښتو له حُکم ورکړى ، اَؤ هغوئ به تا په خپلو لاسُونو کښے پورته کړى چه ستا پښه په کاڼى ونۀ دړديږي . “ “
عيسىٰ جواب ورکړو چه ” صحيفے دا هم وائى چه : ” تاسو په خپل مالک خدائے آزميښت مۀ کوئ . “ “
بيا ابليس هغه دَ يو دنګ غر څوکے ته وخيژولو اَؤ دَ دُنيا ټولے بادشاهئ ئے ورته په پُوره شان اَؤ شوکت کښے څرګندے کړے
اَؤ ورته ئے ووئيل ، ” دا هرڅۀ به تاله درکړم خو که تۀ راته سجده وکړے اَؤ عبادت راته وکړے . “
خو عيسىٰ ورته ووئيل چه ” ورک شه شيطانه ! صحيفے وائى چه : ” تۀ به خپل مالک خدائے ته سجده کوے اَؤ تش دَ هغۀ بندګى به کوے . “ “
نو اِبليس هغه پريښودو اَؤ فرښتے راغلے اَؤ دَ هغۀ په خدمت کښے حاضرے شوے .
هر کله چه عيسىٰ واؤريدل چه يحيىٰ ګرفتار شوے دے نو هغه ګليل ته بيرته راغے .
ناصرت ئے پريښودو اَؤ په کفرنحُوم کښے ديره شو چه دَ درياب په غاړه دے ، چه زبولون اَؤ نفتالى په سرحد دے .
دا دَ يشعيا نبى په وسيله شوے خبرے پُوره کوُل وُو يعنے :
” دَ زبولون اَؤ دَ نفتالى علاقه ، دَ درياب طرف ته دَ اُردن نه پورے ، دَغير قومونو ګليل !
هغه خلق چه په تيارۀ کښے ناست وُو ، هغوئ يوه لويه رڼا وليدله ، اَؤ څوک چه دَ مرګ په مزکه اَؤ په سُورى کښے ناست وُو ، پرے رڼا راوختله . “
دَ هغے ورځے نه عيسىٰ دا وعظ شروع کړو چه ” توبه ګار شئ ځکه چه دَ آسمان بادشاهى درباندے راغله ! “
عيسىٰ دَ ګليل درياب په غاړه ګرزيدو چه دوه وروُڼه ئے وليدل ، يو شمعون چه پطروس بللے شى اَؤ دَ هغۀ ورور اَندرياس . هغوئ په درياب کښے جال اچولو ځکه چه دوئ ماهى ګيران وُو .
عيسىٰ ورته ووئيل چه ” ماپسے راځئ اَؤ زَۀ به تاسو دَ بنى آدمو لټوُونکى جوړ کړم . “
هغوئ سمدستى جالُونه پريښودل اؤ په هغۀ پسے روان شول .
عيسىٰ په مخه تلو اَؤ دوه نور ورُوڼه ئے وليدل ، دَ زبدى زوئے يعقُوب اَؤ دَ هغۀ ورور يوحنا چه په کشتئ کښے ئے دَ خپل پلار زبدى سره جالُونه مُرمت کول . هغوئ ئے راوبلل
اَؤ هغوئ سمدستى کشتئ اَؤ خپل پلار پريښودل اَؤ په هغۀ پسے روان شول .
عيسىٰ په ټول ګليل کښے و ګرزيدو ، دَ هغوئ په عبادت خانو کښے ئے تعليم ورکاوو اَؤ دَ بادشاهئ دَ زيرى وعظ ئے کاوو اَؤ دَ خلقو هر رنځ اَؤ هره کمزورتيا ئے روغوله .
دَ هغۀ آوازه په ټول شام کښے خوره شوه اَؤ دَ هر رنځ رنځوران چه په عذاب آخته وُو ، يعنے هغوئ چه بد رُوحونه په کښے وُو ، ميرګو نيولى اَؤ شل ئے ورله راوستل اَؤ هغۀ روغ کړل .
ډير خلق ورپسے روان شول چه دَ ګليل ، دَ دِکپولس ، دَ بيتُ المُقدس ، دَ يهوديه اَؤ دَ اُردن دَ پورے غاړے اوسيدونکى وُو .
کله چه عيسىٰ ګڼ خلق وليدل نو غرۀ ته وختلو اَؤ هلته کښيناستو . اَؤ کله چه دَ هغۀ مُريدان ورته راټول شول ،
نو هغۀ ورته داسے تعليم ورکول شروع کړو :
” بختور دى هغوئ چه دَ رُوح غريبان دى ځکه چه دَ آسمان بادشاهى دَ هغوئ ده .
بختور دى هغوئ چه غمژن دى ، هغوئ به تسلى ومُومى .
بختور دى هغوئ چه حليمان دى ځکه چه دوئ به دَ مزکے وارثان شى .
بختور دى هغوئ چه دَ صداقت وږى تږى دى ، دوئ به ماړۀ کړے شى .
بختور دى هغوئ چه رحم کوى ، په هغوئ به رحم وکړے شى .
بختور دى هغوئ چه زړونه ئے پاک دى ، هغوئ به دَ خدائے ديدن وکړى .
بختور دى دَ اَمن راوستُونکى ، خدائے به هغوئ ته خپل زامن ووائى .
بختور دى هغوئ چه دَ خدائے دَ رضا دَ پاره ربړولى کيږي ، دَ آسمان بادشاهى دَ هغوئ ده .
تاسو بختور يئ چه زما دَ پاره په ځان ملامتے ، سختے زحمتے تيروئ اَؤ دَ خلقو قِسم قِسم دروغژنے بدے خبرے زغمئ .
دا هر څۀ تاسو په خوشحالئ اَؤ رُوڼ تندى وزغمئ ځکه چه په آسمان کښے ستاسو دَ پاره لوئے اَجر دے ، ځکه چه ستاسو نه وړاندے هم دغه رنګ دوئ نبيان ربړولى دى .
تاسو دَ دُنيا دَ پاره مالګه يئ . که مالګه بے خونده شى نو څنګه به مالګينه شى ؟ دا بيا په هيڅ کار نۀ راځى اَؤ دَ غورزولو اَؤ دَ پښو دَ لاندے کولو جوګه شى .
تاسو دَ ټول عالم دَ پاره رڼا يئ . کُوم ښار چه په غرۀ آباد وى هغه پټيدے نۀ شى .
چه ډيوه بله شى نو دَ اوږى لاندے نۀ شى کيښودے ، بلکه دَ ډيوټ دَ پاسه ايښلے شى چرته چه دَ کور ټولو خلقو ته رڼا ورکوى .
اَؤ تاسو هم دغه رنګ دَ خلقو دَ وړاندے رڼا خوره کړئ دَ دے دَ پاره چه هر کله چه هغوئ ستاسو ښۀ کارُونه ووينى نو هغوئ به ستاسو دَ پلار چه په آسمان کښے دے ، لوئى بيان کړى .
دا خيال مه کوئ چه ګنى زَۀ دَ دے دَ پاره راغلے يم چه شريعت اَؤ دَ نبيانو کتابُونه منسُوخ کړم . زۀ منسُوخ کولو ته نۀ يم راغلے بلکه پُوره کولو ته راغلے يم .
زَۀ درته دا وايم چه تر څو پورے چه دا آسمان اَؤ مزکه ختم شوى نۀ وى نو دَ شريعت يو ورکوټے حرف يا يو زبر قدر به هم ورک نۀ شى ، تر څو چه دا هر څۀ سر ته ونۀ رسى .
نو که څوک سړے تِر نه يو پوټسکے دَ شريعت هم مات کړى اَؤ نورو خلقو ته دَ داسے کولو تعليم ورکړى نو دَ آسمان په بادشاهئ کښے به دَ دوئ ځائے دَ ټولو نه لاندے وى . خو هغه څوک چه په شريعت عمل وکړى اَؤ نورو ته ئے هم تعليم ورکوى ، هغه به دَ آسمان په بادشاهئ کښے لوئى بيا مُومى .
زَۀ تاسو ته دا وايم ، تر څو چه تاسو په صداقت کولو کښے دَ فريسيانو اَؤ دَ شرعے دَ عالمانو نه زيات نۀ يئ نو تاسو هيڅ کله هم دَ آسمان په بادشاهئ کښے داخليدے نۀ شئ .
تاسو آؤريدلى دى چه زمُونږ پلارُونو ته وئيلى شوى وُو چه ” قتل مه کوئ . هغه څوک چه قتل وکړى هغۀ ته به خامخا په عدالت کښے سزا ورکولے شى . “
خو زَۀ تاسو ته دا وايم چه هر څوک چه خپل ورور ته قهر وکړى ، هغۀ ته به هم ضرور په عدالت کښے سزا ورکړے شى . اَؤ که هغه خپل ورور ته کم عقل ووائى نو هغه به ضرور عدالت ته جواب ورکوى ، اَؤ که چرے ورته ليونے ووائى نو هغه به خامخا دَ هغے بدله کښے دَ دوزخ دَ اور سزا مُومى .
که چرے تاسو دَ قُربانئ ځائے ته څۀ شے راؤړئ اَؤ درته راياد شى چه ستا ورور په څۀ خبره درنه خفه دے ، نو خپله قُربانى په هغه ځائے پريږده ،
لاړ شه ، اول خپل ورور پخلا کړه اَؤ بيا راشه اَؤ خپل نذر وړاندے کړه .
که څوک په تا دعوىٰ لرى نو زر ورسره جوړه وکړه ، کله چه تاسو دواړه عدالت ته روان يئ . ګنى هغه به دِ مُنصف ته حواله کړى اَؤ مُنصف سپاهى ته ، اَؤ تۀ به قيد شے .
زَۀ درته دا وايم ، تر څو چه تۀ پيسه پيسه ادا نۀ کړے تر هغے به تۀ خلاص نۀ شے .
تاسو ته معلُومه ده چه هغوئ ته وئيلى شوى وُو چه ” زنا مه کوئ . “
خو زَۀ تاسو ته دا وايم چه که يو سړے يوے ښځے ته په بده سترګه وګورى نو هغۀ په خپل زړۀ کښے دَ هغے سره زِنا وکړه .
که چرے ستا ښئ سترګه دَ ګُناه سبب شى . نو وئے باسه اَؤ دَ ځانه ئے وغورزوه . ستا دَ پاره به دا غوره وى چه دَ خپل وجُود يو اندام بائيلے ، نۀ چه ستا ټول وجُود دوزخى شى .
اَؤ که چرے ستا ښئ لاس دَ ګُناه سبب شى نو پرے ئے کړه اَؤ وئے غورزوه . ستا دَ پاره دا غوره ده چه دَ خپل وجُود يو اندام بائيلے ، نۀ چه ستا ټول وجُود دوزخى شى .
هغوئ ته وئيلى شوى وُو ، کُوم سړے چه خپله ښځه طلاقه کړى نو خامخا دِ هغے ته طلاق نامه ورکړى .
خو زَۀ درته دا وايم چه کُوم سړے چه دَ حرام کارئ نه بغير په بل څۀ وجه خپله ښځه طلاقه کړى نو په هغے باندے زِنا کوى ، اَؤ هر څوک چه طلاقه شوے ښځه وادۀ کړى هغه هم زِنا کوى .
بيا دا تاسو آؤريدلى دى چه زمونږ نيکُونو ته وئيلى شوى وُو چه ” خپل سوګند مه ماتوئ بلکه خپل قَسم دَ خدائے دَ پاره خامخا پُوره کوئ . “
خو زۀ تاسو ته دا وايم چه چرے هم قَسم مه خورئ ، په آسمان باندے هم نۀ ، ځکه چه دا دَ خدائے تخت دے ،
اَؤ نۀ په مزکه ځکه چه دا دَ هغۀ دَ پښو چوکئ ده ، اَؤ نۀ په بيتُ المُقدس ځکه چه دا دَ لوئے بادشاه ښاريه ده ،
اَؤ نۀ په خپل سر ځکه چه تۀ دَ دے يو ويښتۀ هم په خپله مرضئ نۀ سپينولے اَؤ نۀ تورولے شئے .
تاسو تش دَ هو په ځائے هو ، اَؤ دَ نه په ځائے نه جواب ورکوئ . دَ دے نه زيات چى دے هغه دَ شيطان کار دے .
تاسو خبر يئ چه دا وئيلى شوى وُو چه ” دَ سترګے په بدل کښے سترګه اَؤ دَ غاښ په بدل کښے غاښ . “
خو زۀ تاسو ته دا وايم چه دَ هغه سړى برخلاف مه ودريږئ څوک چه درسره بد کوى . که څوک درله په ښى مخ څپيړه درکړى نو ګس مخ وروړاندے کړه .
که چرے يو سړے ستا په قميص دعوىٰ لرى نو تۀ خپله چُوغه هم ورله ورکړه .
که چرے يو اِختيارمن تا يو ميل په بيګار بيائى نو تۀ ورسره دوه ميله لاړ شه .
چه څوک درنه څۀ وغواړى هغه ورکړه اَؤ دَ داسے سړى نه مخ مۀ اَړوه څوک چه درنه قرض غواړى .
تاسو خبر يئ چه هغوئ ته وئيلى شوى وُو چه ” دَ خپل ګاونډى سره مينه کوئ اَؤ دَ خپل دُښمن نه کرکه . “
خو زَۀ درته دا وايم چه دَ خپلو دُښمنانو سره مينه کوئ ، اَؤ څوک چه په تاسو ظُلم کوى دَ هغو دَ پاره دُعا غواړئ ،
چه په دے تاسو دَ خپل آسمانى پلار زامن شئ ، څوک چه په بدو اَؤ په ښو يو شان خپل نمر راخيژوى اَؤ په ديانتدارو اَؤ په بدديانتو يو شان باران وروى .
که چرے تاسو تش دَ هغو سره مينه کوئ څوک چه تاسو سره مينه کوى نو بيا تاسو دَ څۀ اَجر طمعدار يئ ؟ ولے چه محصُولچيان هم دغسے کوى .
که چرے تاسو تش په خپلو ورُوڼو سلام اچوئ نو دا کُومه نا آشنا خبره ده ؟ دغه څۀ خو غير قومُونه هم کوى .
تاسو کامل شئ لکه څنګه چه ستاسو آسمانى پلار کامل دے .
خبردار چه دَ خپلے ديندارئ نمائش دَ خلقو په مخکښے ونۀ کړئ . که تاسو داسے وکړئ نو ستاسو دَ آسمانى پلار سره هيڅ اَجر نشته .
هر کله چه تاسو څۀ خيرات کوئ نو ډنډوره کوئ ئے مه ، لکه څنګه چه ئے رياکاران په عبادت خانو اَؤ کُوڅو کښے کوى چه خلق ئے وستائى . زَۀ تاسو ته دا وايم چه هغوئ خپل اَجر پُوره موندلے دے .
نه ! تاسو چه کله خيرات کوئ نو په داسے شان چه ګس لاس مو په دے خبر نۀ شى چه ستاسو ښئ لاس څۀ کوى .
ستاسو نيکئ دِ خامخا په پړده کښے وى اَؤ ستاسو آسمانى پلار چه دا هر څۀ وينى چه تاسو ئے په پړده کښے کوئ ، هغه به دَ دے بدل درکوى .
بيا دا چه تاسو چه کله دُعا کوئ نو دَ رياکارانو په شان مه جوړيږئ ! هغوئ دا ډيره خوښوى چه په عبادت خانو اَؤ چوکونو کښے دَ دُعا دَ پاره ودريږي چه هر څوک ئے ووينى . زَۀ تاسو ته دا وايم چه هغوئ خپل اَجر پوره ومُوندلو .
کله چه تاسو دُعا کوئ نو خپلے کوټے ته ننوزئ ، ور پورے کړئ اَؤ خپل پلار ته په زارو شئ ، څوک چه دَ پړدے په دغه ځائے کښے موجُود دے . اَؤ ستاسو آسمانى پلار څوک چه پټ رازُونه وينى ، هغه به بدل درکوى .
تاسو په دُعا کښے دَ نورو قومُونو په شان تکرار مه کوئ ، دَ چا چه دا خيال دے چه دَ ډيرو وئيلو په وجه به دَ هغوئ واؤريدے شى .
دَ هغو پيښے مه کوئ ستاسو آسمانى پلار ستاسو دَ غوښتو نه مخکښے ستاسو په حاجتُونو خبر دے .
نو داسے دُعا کوئ : اَے په آسمان کښے زمُونږ پلاره ! ستا نُوم دِ پاک وى .
ستا بادشاهئ دِ راشى . ستا مرضى دِ په مزکه پُوره شى څنګه چه په آسمان کښے پُوره کيږى .
مُونږ ته نن خپل نننئ رزق راکړه .
زمونږ قُصُورونه معاف کړه لکه څنګه چه مُونږ خپل قصُوروار معاف کړى دى .
اَؤ مُونږ په آزميښت کښے مه اچوه ، خو مُونږ له دَ بدئ نه امان راکړه . ولے چه بادشاهئ اَؤ قدرت اَؤ لوئى تر هميشه پورے ستا دى . آمين .
ځکه چه که تاسو دَ هغه چا قصُور معاف کړئ چا چه درسره بد کړى وى ، نو ستاسو آسمانى پلار به هم تاسو معاف کړى .
خو که چرے تاسو نور نۀ معاف کوئ نو ستاسو قصُورُونه به هم ستاسو آسمانى پلار معاف نۀ کړى .
اَؤ دا هم چه هر کله چه تاسو روژه نيسئ نو دَ رياکارانو په شان ځانُونه خفه مه ښکاره کوئ . هغوئ خپل مخُونه ځکه ورانوى چه خلق ووائى چه ګنى دَ دوئ روژه ده . زَۀ تاسو ته دا وايم چه هغوئ خپل اَجر پُوره مُوندلے دے .
خو هر کله چه روژه نيسئ نو خپل سر غوړوئ اَؤ مخ وينځئ ،
دَ دے دَ پاره چه څوک دا ونۀ وائى چه ګنى ستا روژه ده ، خو تش ستا آسمانى پلار څوک چه په پړده کښے دے اَؤ ستا پلار چه په رازُونو آګاه دے ، هغه به تا ته ستا اَجر درکړى .
په مزکه ځان ته خزانے مه جمع کوئ چرته چه هغه بزے وهى اَؤ زنګ کيږي اَؤ غلۀ ورپسے کنډر کوى اَؤ پټوى ئے .
خپل ځان ته خزانے په آسمان کښے جمع کوئ چرته چه نۀ بزے شته اَؤ نۀ زنګ چه دا خرابے کړى ، اَؤ نۀ غلۀ ورپسے کنډر وکړى اَؤ په غلا ئے يوسى .
ځکه چه چرته ستا خزانه وى هلته به دِ زړۀ وى .
سترګے دَ وجُود ډيوے دى . که ستا سترګے جوړے وى نو ستا ټول وجُود به رڼا وى .
که سترګے دِ خرابے وى نو ستا ټول وجُود به په تيارۀ کښے وى . پس کُومه رڼا چه په تا کښے ده ، که هغه هم تيارۀ ده نو بيا دا څومره لوئے تور تم دے !
يو غُلام هم دَ دوؤ مالکانو خدمت نۀ شى کولے . يا خو به هغه دَ يو نه کرکه کوى اَؤ دَ بل سره مينه ، اَؤ يا به هغه دَ يو وفادار وى اَؤ دَ بل به هيڅ خيال نۀ ساتى . تاسو دَ خدائے اَؤ دَ دولت دواړو يو ځائے خدمت نه شئ کولے .
ځکه زَۀ تاسو ته وايم چه دَ خپل ژوند دَ پاره دَ خوراک څښاک سودا پريږدئ اَؤ دَ ځان پټولو دَ پاره دَ جامو غم مه کوئ . آيا ژوند دَ خوراک څښاک نه اَؤ وجود دَ جامو نه افضل نۀ دے ؟
دَ هوا مارغانو ته وګورئ ، دوئ نۀ خو کرى اَؤ نۀ ريبى اَؤ نۀ ئے خمبُو کښے جمع کوى خو بيا هم ستاسو آسمانى پلار هغوئ له رزق ورکوى . تاسو دَ مارغانو نه ډير غوره يئ !
په تاسو کښے داسے څوک شته چه هغه په انديښنو خپل ژوند يو ساعت قدرے زيات کړى ؟
بيا دَ جامو انديښنے دَ څۀ دَ پاره ؟ لږ فکر خو وکړئ چه سوسن څنګه په پټو کښے راټُوکيږي ، هغوئ نۀ خو کار کوى اَؤ نۀ وريشى .
خو بيا هم زَۀ تاسو ته دا وايم چه سليمان سره دَ خپلے ټولے دبدبے دَ دوئ په شان جامے نۀ وے اغوستلے .
که چرے خدائے هغه واښۀ چه نن شته اَؤ صبا په تنُور کښے سوزولے شى ، هغو ته دا رنګ جامے اغوستولے شى ، نو هغه به تاسو بے جامے ساتى څۀ ؟ ستاسو عقيدے څومره کمزورے دى !
نو دا انديښنے مه کوئ چه څۀ به وخورُو يا څۀ به وڅښُو يا څۀ به اغُوندُو ،
په دے ټولو څيزونو پسے نور قومونه زغلى . ځکه چه ستاسو آسمانى پلار پوهيږي چه تاسو ته دَ هر څۀ حاجت دے .
تاسو دَ هر څۀ نه اول دَ خدائے بادشاهئ اَؤ دَ هغۀ دَ ريښتينوالئ لټُون کوئ ، نو نور هر څۀ به تاسو ته په خپله حاصل شى .
ځکه دَ صبا غم مۀ کوئ ، صبا به خپل غم په خپله کوى . دَ نن دَ پاره نننے غم کافى دے .
دَ نورو عيبُونه مه لټوئ چه ستاسو عيبُونه هم ونشى لټولے .
ځکه چه څنګه تاسو دَ نورو عيبُونه لتوئ دغه شان به ستاسو عيبُونه هم ولټولے شى ، اَؤ څنګه چه تاسو دَ بل ميچ کوئ ، دغه رنګ به ستاسو هم ميچ کيږي .
تاسو دَ خپل ورور دَ سترګے خسڼى ته ولے ګوته نيسئ چه په خپله مو په سترګه کښے تير غړيږى ؟
اَؤ تۀ څۀ رنګ خپل ورور ته دا وئيلے شے چه راشه ستا دَ سترګے نه دا خسڼے وباسم ، هر کله چه ستا په خپله سترګه کښے تير غړيږي ؟
اَئے رياکاره ! اَول دَ خپلے سترګے نه تير وباسه ، نو بيا به ستا نظر تيز شى اَؤ دَ خپل ورور دَ سترګے نه به خسڼے هم وويستے شے .
پاک څيزُونه سپو له مه ورکوئ ، خپلے مرغلرے خنزيرانو ته مه غورزوئ . هغوئ به ئے تر پښو لاندے کړى اَؤ په تاسو به راوګرزى اَؤ ريچے ريچے به مو کړى .
وغواړئ نو دربه کړے شى ، ولټوئ نو وبه ئے مُومئ ، وټکوئ نو ور به درته بيرته شى .
څوک ئے چه غواړى ، هغه ئے آخلى ، اَؤ څوک ئے چه لټُون کوى ، هغه ئے مُومى ، اَؤ څوک ئے چه ټکوى ، هغۀ ته ور بيرته کيږي .
په تاسو کښے داسے څوک شته چه زوئ ترے ډوډئ وغواړى اَؤ دَئے به ورله کاڼے ورکړى ؟
اَؤ يا چه ماهے وغواړى نو مار به ورکړى ؟
که تاسو څوک چه دومره بدکاره يئ ، په دے پوهيږئ چه خپل اَؤلاد له ښۀ څيزُونه ورکړئ ، نو ستاسو آسمانى پلار به څومره غوره څيزونه هغه چا ته ورکوى چه څوک ئے ترے غواړى !
ځکه دَ نورو سره تل داسے سلُوک کوئ لکه څنګه سلُوک چه تاسو دَ ځان دَ پاره غواړئ ، دَ شريعت اَؤ دَ نبيانو تعليم دا دے .
په تنګه دروازه ننوزئ ځکه چه دَ تباهئ دروازه اَرته ده ، لاره ئے ښه پلنه ده اَؤ ډير په دغه لاره ځى .
خو کُومه دروازه چه دَ ژوند په لورى ده هغه ورکوټے ده اَؤ لاره ئے تنګه ده اَؤ دَ دے موُندُونکى هم لږ دى .
دَ دروغژنو نبيانو نه خبردار اوسئ ، داسے کسان چه دَ ګډو په جامو کښے تاسو ته راځى اَؤ په اصل کښے هغه داړُونکى شرمخان دى .
تاسو به هغوئ په خپله ميوه وپيژنئ . آيا دَ اَزغنو جاړو نه څوک انګور ، يا دَ جاخُونو نه څوک اينځر راشُوکولے شى څۀ ؟
هم دغه شان ښه ونه ښه ميوه نيسى اَؤ دَ بدے ونے ميوه بده وى .
ښه ونه خرابه ميوه نۀ شى نيولے اَؤ نۀ خرابه ونه ښه ميوه نيولے شى .
اَؤ کُومه ونه چه ښه ميوه نۀ نيسى هغه پريکړے شى اَؤ په اور کښے غورزولے کيږى .
ځکه زَۀ وايم چه تاسو به هغه په خپله ميوه وپيژنئ .
هر هغه څوک چه ما ته مالک مالک وائى هغه به دَ آسمان په بادشاهئ کښے داخل نۀ شى ، خو صرف هغه څوک چه زما دَ آسمانى پلار په رضا کار کوى .
دَ قيامت په ورځ به ډير ما ته وائى چه مالکه ! مالکه ! مُونږ ستا په نُوم نبوت نۀ وو کړے څۀ ؟ اَؤ ستا په نُوم مو پيريان نۀ وُو ايستلى څۀ ؟ اَؤ هم ستا په نُوم مو ډيرے مُعجزے نۀ وے ښوولے څۀ ؟
نو زَۀ به هغوئ ته په ډاګه ووايم چه ما تاسو هيچرے نۀ يئ پيژندلے ، تاسو چه بے شرعے کارُونه کوئ زما نه لرے شئ !
اَؤ هغه سړے څوک چه زما دا خبرے آؤرى اَؤ عمل پرے کوى ، هغه به دَ هغه هوښيار سړى په شان وګڼلے شى چا چه خپل کور په يو مظبُوط ګټ باندے ودان کړے وو .
اَؤ چه باران وشو ، سيلاب راغے ، زُول تير شو اَؤ دَ دۀ کور سره ئے ټکرے وخوړے ، خو دا راپرے نۀ وتو ځکه چه بنيادُونه ئے په يو مظبُوط ګټ باندے وو .
خو دَ هغه چا به څۀ انجام وى چه زما دا خبرے آؤرى اَؤ عمل پرے نۀ کوى ؟ دَ هغۀ مِثال دَ هغه ناپوهه سړى دے چا چه په شګو خپل کور جوړ کړے وو .
باران ووريدو ، سيلاب راغے ، زُول تير شو اَؤ دَ دے کور سره ئے ټکرے وخوړے اَؤ راپريوتو اَؤ برباد شو . “
څه وخت چه عيسىٰ دا خبرے بس کړے نو خلق دَ هغۀ په تعليم حق حيران شول .
ځکه چه هغۀ دَ هغوئ دَ اُستاذانو په شان نه ، بلکه دَ اِختيار دَ خاوند په شان ئے تعليم ورکولو .
څۀ وخت چه عيسىٰ دَ غرۀ نه راکُوز شو نو ګڼ خلق ورپسے وُو .
خو اوس يو جُذامى وروړاندے شو اَؤ په سجده ورته پريوتو اَؤ وئے وئيل ، ” صاحبه ! که تۀ غواړے نو ما پاکولے شے . “
عيسىٰ خپل لاس وراُوږد کړو ، پرِ ئے ولګولو اَؤ وئے وئيل چه ” زَۀ به داسے وکړم ، پاک شه ! “ اَؤ په هغه درنګ هغه دَ جُذام نه روغ شو .
بيا عيسىٰ هغۀ ته ووئيل ، ” ګوره چه هيچا ته دَ دے حال ونۀ وائے . خو لاړ شه اَؤ خپل ځان کاهِن ته وښايه اَؤ کُومه شکرانه چه مُوسىٰ مقرره کړے ده ، هغه ورکړه . دا به ستا دَ روغتيا شاهدى شى . “
اَؤ کله چه عيسىٰ کفرنحُوم ته داخل شو نو يو رُومى صوبه دار راغے اَؤ دَ هغۀ نه ئے اِمداد وغوښتو اَؤ وئيل ئے چه
” مالکه ! زما يو نوکر په کور کښے شل پروت دے اَؤ ډير په عذاب کښے دے . “
عيسىٰ ورته ووئيل ، ” زَۀ به درشم اَؤ جوړ به ئے کړم . “
خو صوبه دار جواب ورکړو چه ” مالکه ! زَۀ څوک يم چه تۀ زما کور ته راشے ؟ ستا په تشه وينا به هم زما نوکر جوړ شى .
زَۀ پوهيږم ، ولے چه زَۀ دَ حُکم لاندے يم اَؤ سپاهيان زما دَ حُکم لاندے دى . زَۀ چه يو ته ووايم چه لاړ شه نو هغه لاړ شى ، اَؤ چه بل ته ووايم چه راشه نو هغه راشى ، اَؤ چه خپل غُلام ته ووايم چه داسے وکړه نو هغه ئے کوى . “
عيسىٰ په حيرانتيا دَ هغۀ خبرے واؤريدے اَؤ هغه خلق چه ورپسے تلل هغوئ ته ئے ووئيل چه ” زۀ تاسو ته دا وايم چه ما داسے عقيده په بنى اِسرائيلو کښےهم چرته نۀ ده ليدلے .
زَۀ تاسو ته دا وايم چه دَ نمر خاتۀ اَؤ دَ نمر پريواتۀ نه به ډير خلق داسے راځى چه دَ اِبراهيم ، اسحاق اَؤ يعقُوب سره به دَ آسمان دَ بادشاهئ په ډوډئ کښے يو ځائے کښينى .
خو دَ بادشاهت وارثان به بهر تيارے ته وغورزولے شى کُوم ځائے چه به ژړا انګولا اَؤ دَ غاښونو چيچل وى . “
بيا عيسىٰ صوبه دار ته ووئيل چه ” اوس خپل کورته لاړ شه ، نو ستا دَ عقيدے په وجه دِ داسے وى . “ نو په هغه درنګ هغه نوکر جوړ شو .
عيسىٰ بيا دَ پطروس کور ته لاړو اَؤ دَ پطروس خواښے ئے په تبه پرته وليده .
نو دَ هغے لاس ته ئے لاس وروړو اَؤ دَ هغے تبه لاړه . هغه پاڅيده اَؤ دَ هغۀ په خدمت کښے آخته شوه .
کله چه ماښام شو نو خلقو عيسىٰ له ډير داسے کسان راوستل چه پيريانو نيولى وُو اَؤ هغۀ دَ هغوئ نه په يو حُکم پيريان وشړل اَؤ ټول رنځوران ئے جوړ کړل ،
چه دغه رنګ دَ يشعياه نبى په وسيله وئيلے شوے دا پيشن ګوئى پُوره شى چه : ” هغۀ زمُونږ رنځونه اَؤ کمزورئ اُوچتے کړے . “
عيسىٰ چه دَ ځان نه چاپيره ګڼه وليده نو حُکم ئے وکړو چه پورے غاړے ته لاړ شئ .
يو دَ شرعے عالم ورغے اَؤ وئے وئيل چه ” اُستاذه ! چرته چه تۀ ځے ، زَۀ به هم درسره ځم . “
عيسىٰ ورته ووئيل چه ” دَ لُومبړو خپل غارُونه وى اَؤ دَ هوا دَ مارغانو جالے ، خو اِبن آدم دومره ځائے هم نۀ لرى چه سر په کښے ولګوى . “
يو بل مُريد ورته ووئيل ، ” مالکه ! اول ما ته اِجازت راکړه چه لاړ شم اَؤ دَ خپل پلار دَ کفن بندوبست وکړم . “
عيسىٰ ورته ووئيل چه ” تۀ ماپسے راځه ، مړى به په خپله دَ مړو دَ کفن بندوبست وکړى . “
عيسىٰ بيا په کشتئ کښے سور شو اَؤ مُريدان ورسره شُو .
ناڅاپى په درياب کښے يو لوئے طوفان راغے اَؤ څپے داسے اُوچتيدے چه په کشتئ راؤړيدے ، خو هغه اُودۀ وو .
نو هغوئ ورغلل اَؤ هغه ئے راويښ کړو اَؤ چغے ئے وهلے ، ” اَئے مالکه ! مُونږ دَ ډُوبيدو نه بچ کړه ! “
هغۀ ورته ووئيل چه ” تاسو ولے دومره ويريدُونکى يئ ؟ ستاسو دا عقيده څومره کمزورے ده ! “ څۀ وخت چه هغه پاڅيدو اَؤ باد اَؤ اوبۀ ئے ورټلے نو قلاره قلارى شوه .
خلق په دے ننداره ډير حيران شول اَؤ دوئ ووئيل چه ” دا لا څۀ رنګ سړے دے چه باد اَؤ اوبۀ ئے حُکم منى ؟ “
عيسىٰ چه دَ ګدريانو وطن ته پورے وتو نو دَ قبرُونو نه دوه سړى راووتل چه پيريانو نيولى وُو اَؤ دومره خطرناک وُو چه څوک په هغه لاره نۀ شو تيريدلے .
هغوئ چغے کړے ، ” اَے دَ خدائے زويه ! ستا زمونږ سره څۀ دى ؟ تۀ دلته دَ دے دَ پاره راغلے يے چه مُونږ دَ وخت نه مخکښے په عذاب کړے څۀ ؟ “
لږ لرے دَ خنزيرانو يو لوئے کنډک څريدلو .
اَؤ پيريانو زارى ورته وکړه ، ” که چرے تۀ مُونږ شړل غواړے نو مُونږ دَ خنزيرانو دغه کنډک ته واستوه . “
هغۀ ورته ووئيل چه ” ځئ ! “ نو هغوئ را بهر شول اَؤ په خنزيرانو ورننوتل اَؤ دَ خنزيرانو ټول کنډک په منډه شو اَؤ دَ غاړے نه ئے درياب ته ودانګل اَؤ په اوبو کښے ډُوب شول .
شپُونکى ئے وتښتيدل اَؤ ښاريے ته لاړل اَؤ څۀ چه په پيريانو تير شوى وُو هغلته ئے ټوله قيصه بيان کړه .
په دے خبره دَ ښاريے ټول خلق بهر راووتل چه عيسىٰ ووينى ، اَؤ کله چه ئے وليدو نو ورته ئے ووئيل چه ” زمُونږ دَ حد نه بهر شه . “
نو عيسىٰ په کشتئ کښے کښيناستو اَؤ پورے وتو اَؤ خپل ښار ته راغے .
ورله څۀ کسانو يو شل سړے په کټ کښے راؤړو . دَ هغوئ عقيده چه ئے وليده نو عيسىٰ هغه سړى ته ووئيل چه ” زويه ! خاطر جمع کړه ، ستا ګُناهونه معاف شُو . “
په دے ځنے دَ شرعے عالمانو دَ ځان سره ووئيل چه ” دا ئے څۀ کُفر وغرَوو . “
عيسىٰ په دے پوهه وو چه دَ دوئ په زړۀ کښے څۀ تير شول اَؤ ورته ئے ووئيل چه ” تاسو داسے بد فکرونه ولے کوئ ؟
آيا دا آسانه خبره ده چه څوک ووائى چه ګُناهونه دِ معاف اَؤ وبخښلے شُو اَؤ که دا ووائى چه پاڅه اَؤ وګرزه ؟
دَ دے دَ پاره چه ستاسو زړۀ ته پريوزى چه اِبن آدم ته په دُنيا کښے دَ ګُناهونو دَ بخښنے ورکولو اِختيار شته ، “ نو هغه شل سړى ته ئے مخ راواړوو اَؤ وئے وئيل چه ” پاڅه ! کټ دِ واخله اَؤ کور ته ځه ! “
دے سره سړے پاڅيدو اَؤ کور ته لاړو .
خلق په دے ننداره هيبت واخستل اَؤ بنى آدمو ته په داسے اِختيار ورکولو ئے دَ خدائے ثنا ووئيله .
څنګه چه عيسىٰ له دے ځايه وړاندے تير شو نو عيسىٰ متى نُومے يو سړے دَ محصول په څوکئ کښے ناست وليدو اَؤ هغۀ ته ئے ووئيل چه ” ما پسے راځه . “ متى پاڅيدو اَؤ په هغۀ پسے روان شو .
څۀ وخت چه عيسىٰ دَ متى په کور کښے ډوډئ ته ناست وو نو ډير محصُولچيان اَؤ بد کاران دَ هغۀ دَ مُريدانو اَؤ هغۀ سره ناست وُو .
فريسيانو چه دا وليدل نو دَ هغۀ مُريدانو ته ئے ووئيل چه ” دا ستاسو اُستاذ دَ محصُولچيانو اَؤ بدکارانو سره يو ځائے په ډوډئ ولے کښينى ؟ “
عيسىٰ چه دا واؤريدل نو وئے وئيل چه ” روغو خلقو ته دَ طبيب حاجت نۀ وى خو رنځورانو ته وى .
لاړ شئ اَؤ دَ دے خبرے په معنىٰ ځان پوهه کړئ : ” ما ته دَ رحم حاجت دے ، نۀ چه دَ قربانئ . “ زَۀ دَ دے دَ پاره نۀ يم راغلے چه صادقان وبلم بلکه ګُناه ګاران . “
بيا دَ يحيىٰ مُريدان راغلل اَؤ دا عرض ئے وکړو چه ” څۀ وجه ده چه مُونږ اَؤ فريسيان خو روژے نيسو اَؤ ستا حواريان ئے نۀ نيسى ؟ “
عيسىٰ جواب ورکړو چه ” تاسو چرته جنجيان دَ وادۀ دَ زلمى په موجُودګئ کښے په ژړا ليدلى دى څۀ ؟ يو وخت به راشى چه دَ وادۀ زلمے به دَ دوئ نه بيل کړے شى اَؤ بيا به هغه وخت دوئ روژه نيسى .
په زړه چُوغه باندے څوک نوے پيوند نۀ لګوى ځکه چه دا پيوند چُوغه نوره هم شلوى اَؤ نور لوئے سُورے په کښے جوړ شى .
اَؤ نۀ څوک نوى شراب په زړو مشکُونو کښے اچوى ، اَؤ که نه ، نو مشکُونه وشليږى اَؤ شراب توئيږى اَؤ مشکُونه برباديږى . بلکه نوى شراب په نوو مشکُونو کښے اچولے کيږي اَؤ دغه شان دواړه بچ کيږي . “
عيسىٰ لا دا خبرے کولے چه يو سردار راغے اَؤ په سجده ورته پريوتو اَؤ وئے وئيل چه ” اوس اوس مے لُور مړه شوه ، خو راشه اَؤ خپل لاس پرے کيږده اَؤ هغه به ژوندئ شى . “
عيسىٰ پاڅيدو ، ورسره روان شو اَؤ مُريدان ورپسے روان شول .
نو بيا يوه ښځه چه دَ دولسو کالو راسے ئے وينه نۀ بنديده ، دَ شا دَ طرفه راغله اَؤ هغه ئے دَ لمنے نه ونيولو .
ځکه چه دَ هغے دا باور وو چه ” که زَۀ تش دَ هغۀ چُوغے له لاس وروړم ، نو جوړه به شم . “
خو عيسىٰ مخ ورواړَ وو اَؤ هغه ئے وليده اَؤ ورته ئے ووئيل ، ” زما لُورے ! خاطر جمع کړه ، ستا عقيدے تۀ روغه کړے . “ اَؤ هم هغه وخت هغه روغه شوه .
کله چه عيسىٰ دَ سردار کورته راغے اَؤ شپيلئ غږوُونکى اَؤ شور کوُونکى ډير خلق ئے ناقلاره وليدل ،
نو هغۀ ووئيل چه ” په ډډه شئ ، جينئ مړه نۀ ده ، هغه اُودۀ ده . “ اَؤ هغوئ ور پورے خندا وکړه .
خو څۀ وخت چه ټول خلق بهر کړے شول نو هغه کوټے ته ننوتو اَؤ جينئ ئے دَ لاسه ونيوه اَؤ هغه پاڅيده .
دا قيصه په ټول مُلک کښے خوره شوه .
کله چه عيسىٰ وړاندے لاړو نو دوه ړاندۀ ورپسے شول اَؤ دا چغے ئے وهلے ، ” ائے دَ داؤد زويه ! په مُونږ رحم وکړه ! “
اَؤ څۀ وخت چه هغه کورته دَ ننه شو نو هغوئ ورله راغلل اَؤ عيسىٰ تپوس ترے وکړو ، ” آيا ستاسو دا يقين دے چه زَۀ دا طاقت لرم چه تاسو چه څۀ غواړئ هغه زَۀ کولے شم ؟ “ هغوئ ووئيل چه ” هو مالکه ! “
بيا هغۀ دَ هغوئ سترګو له لاس وروړو اَؤ وئے وئيل چه ” څنګه چه ستاسو عقيده ده ، دغسے دِ وشى . “
اَؤ دَ هغوئ سترګے بينا شوے . عيسىٰ په ټينګه هغوئ ته ووئيل ، ” ګورئ چه څوک دَ دے په حقله څۀ وانۀ ورى . “
خو هغوئ چه بهر ووتل نو په ټول مُلک کښے ئے دَ هغه په باب کښے دا خبره خوره کړه .
هغوئ په وتو کښے وُو چه يو سړے عيسىٰ له راوستے شو چه په ژبه چاړا وو اَؤ پيرے پرے ناست وو .
پيرے ئے ترے وشړلو ، نو هغۀ خبرے وکړلے . موجُودو خلقو په حيرانتيا ووئيل چه ” دَ بنى اِسرائيلو په وطن کښے داسے کله هم نۀ دى شوى ! “
خو فريسيانو ووئيل چه ” دَ پيريانو دَ سردار په مدد دَئے پيريان وباسى . “
دغه شان عيسىٰ په ټولو کلو اَؤ ښارُونو وګرزيدو اَؤ دَ هغوئ په عبادت خانو کښے ئے تعليم ورکاوو اَؤ دَ بادشاهئ زيرے ئے آؤروو اَؤ هر رنځ اَؤ هره کمزورتيا ئے جوړوَله .
دَ هغه خلقو په ليدو ئے زړۀ وسوځيدولو ځکه چه هغوئ دَ بے شپُونکى ګډو په شان خوارۀ وارۀ اَؤ پريشانه وُو .
هغۀ خپلو مُريدانو ته ووئيل چه ” فصل ډير دے خو مزدُوران لږ دى .
دَ دے دَ پاره تاسو دَ فصل مالک ته سوال وکړئ چه هغه دَ فصل ريبلو مزدُوران راواستوى . “
بيا عيسىٰ خپل دولس مُريدان راوغوښتل اَؤ هغوئ له ئے دَ ناپاکو رُوحونو لرے کولو اَؤ دَ هر قِسم رنځُورانو اَؤ کمزورتيا روغولو اِختيار ورکړو .
دَ هغه دولسو رسُولانو نومُونه دا دى ، ړُومبے شمعُون چه پطروس ورته وائى اَؤ دَ هغۀ ورور اَندرياس ، دَ زبدى زوئے يعقوب اَؤ دَ هغۀ ورور يوحنا ،
فيليپوس اَؤ برتلمائ ، توما اَؤ متى محصولچى ، دَ حلفى زوئے يعقوب اَؤ تدى ،
شمعُون ننګيالے اَؤ يهوداه اِسکريوتى ، يعنے هغه سړے چه په عيسىٰ ئے مُخبرى وکړله .
عيسىٰ دا دولس کسان دَ دے هداياتو سره وليږل چه ” دَ غير يهودى قومُونو په لورى مه ځئ اَؤ دَ سامريانو يوے ښاريئے ته هم مه ننوزئ ،
خو دَ اِسرائيلو دَ کورنئ ورکو شوو ګدو ته لاړ شئ .
اَؤ په تلو تلو کښے دا پيغام ورکوئ چه دَ آسمان بادشاهى نزدے راغلے ده .
رنځُوران جوړوئ ، مړى ژوندى کوئ ، جُزاميان پاکوئ اَؤ پيريان وباسئ . تاسو ويړيا ومُونده ، ويړيا ئے ورکوئ .
سرهٔ زر یا سپین زر یا تانبه ځان سره په خپلے همیانئ کښے مه وړئ .
دَ لارے توښه مه آخلئ ، مه دوه قميصُونه آخلئ ، نۀ نور پيزار ، نۀ اَمسا ، ځکه چه مزدُور دَ خپلے مزدورئ حقدار دے .
هر کله چه تاسو يو ښار يا کلى ته ورشئ نو دَ داسے سړى کره ورځئ چه دَ ورتلو لائق وي ، اَؤ هلته تر هغے ايساريږئ تر څو چه رُخصت شوى نۀ يئ .
کُوم کور ته چه تاسو ننوزئ ، دَ هغوئ سلامتى غواړئ .
که هغه دَ دے لائق وى نو ستاسو خير به ورورسى ، اَؤ که لائق نۀ وى نو ستاسو خير به بيرته تاسو ته راوګرزى .
خو که چرے څوک تاسو قبول نۀ کړى اَؤ غوږ درته کيږنۀ دى نو هر کله چه تاسو دَ هغه کور يا ښار نه بهر وزئ نو دَ خپلو پښو نه دُوړه وڅنډئ .
زَۀ تاسو ته دا وايم چه په ورځ دَ قيامت به دَ صدوم اَؤ دَ عموره دَ ملک حال دَ دے ښار دَ حال نه ښۀ وى .
ګورئ ! زَۀ تاسو لکه دَ ګډو په شان شرمخانو ته آستوم . دَ مارانو په شان هوښيار اَؤ دَ کونترو په شان بے آزاره اوسئ .
خبردار اوسئ چه دوئ به تاسو عدالتُونو ته حواله کوى اَؤ په خپلو عبادت خانو کښے به مُونږ په کروړو وهى ،
اَؤ زما دَ خاطره به تاسو حاکمانو اَؤ بادشاهانو ته پش کوى چه دَ هغوئ اَؤ غيرو قومُونو دَ پاره شاهِدان شئ .
خو هر کله چه تاسو ونيولے شئ نو دَ دے انديښنه مه کوئ چه تاسو به څۀ اَؤ څنګه ووايئ . چه وخت راشى نو هغه خبرے به په خپله ستاسو خُلے له راشى چه تاسو ته ئے ضرورت وى .
ځکه چه دغه به تاسو په خپله خبرے کوُونکى نۀ يئ بلکه ستاسو دَ آسمانى پلار رُوح به په تاسو کښے خبرے کوى .
ورور به دَ ورور دَ مرګ مُخبر شى اَؤ پلار به دَ زوى ، اَؤ اَؤلاد به دَ مور پلار نه خلاف شى اَؤ وبه ئے وژنى .
ټول به زما دَ نُوم په سبب تاسو سره کينه کوى خو هغه سړے چه تر آخره صبر وکړى هغه به بچ شى .
کله چه تاسو په يو ښار کښے وربړيږئ نو بل ته هجرت وکړئ . زَۀ رښتيا درته وايم چه دَ دے نه آګاهو چه تاسو دَ بنى اِسرائيل په ټولو ښارُونو کښے وګرزئ چه اِبن آدم به راشى .
شاګرد دَ خپل اُستاد نه لوئے نۀ وى اَؤ نۀ غلام دَ خپل مالک نه .
دَ شاګرد دَ پاره دا کافى ده چه دَ اُستاد په شان شى اَؤ خادم دَ خپل مالک په شان . که چرے دَ کور مالک ته بعلزبُول وئيلے شوے دے نو دَ هغۀ دَ کور خلقو ته به ولے نۀ وائى ؟
نو دَ هغوئ نه ويره مۀ کوئ . داسے پټ شے نِشته چه ښکاره به نۀ شى اَؤ نۀ داسے پټ څيز چه هغه به ونۀ پيژندے شى .
څۀ چه زَۀ تاسو ته په تيارۀ کښے ووايم نو تاسو ئے په رڼا کښے وايئ . څۀ چه تاسو ته په غوږ کښے ووئيلے شى هغه تاسو دَ کوټے په سر په چغو وايئ .
دَ هغه چا نه مه ويريږئ څوک چه وجُود وژنى خو رُوح نۀ شى وژلے ، بلکه دَ هغه چا نه ويريږئ څوک چه دَ رُوح اَؤ دَ بدن دواړو په دوزخ کښے دَ بربادولو توان لرى .
آيا دوه چڼچڼے په يوه پيسه نۀ خرڅيږى څۀ ؟ خو بيا هم ستاسو دَ پلار دَ رضا نه بغير يوه هم په مزکه نۀ راپريوزى .
اَؤ څو پورے چه ستاسو تعلق دے ستاسو دَ سر ويښتۀ هم شمارلى شوى دى .
پس هيڅ ويره مۀ کوئ ، تاسو دَ بے شميره چڼچڼو نه زيات قيمتى يئ .
هر څوک چه دَ خلقو په وړاندے زما اِقرار وکړى ، زَۀ به په آسمان کښے دَ خپل پلار په وړاندے دَ هغۀ اِقرار وکړم .
اَؤ هر څوک چه دَ خلقو په وړاندے زما نه اِنکار وکړى ، زَۀ به په آسمان کښے دَ خپل پلار په وړاندے دَ هغۀ نه اِنکار وکړم .
تاسو دا خيال هيڅ کله مه کوئ چه زَۀ دُنيا ته دَ اَمن راوړلو دَ پاره راغلے يم ، زَۀ دَ اَمن راؤړلو دَ پاره نۀ يم راغلے خو دَ تُورے دَ پاره .
زَۀ دے ته راغلے يم چه سړے دَ خپل پلار خلاف شى ، لُور دَ مور اَؤ اِنږور دَ خواښے .
اَؤ دَ سړى دُښمنان به دَ هغۀ دَ کور خلق وى .
داسے يو سړے هم زما لائق نۀ دے څوک چه دَ مور پلار سره زما نه زياته مينه ساتى اَؤ هغه سړے هم زما لائق نۀ دے څوک چه زما نه زياته مينه دَ خپل زوئے اَؤ لُور سره کوى .
داسے سړے زما لائق نۀ دے څوک چه خپله سولئ نۀ پورته کوى اَؤ زما په قدم نۀ ځى .
څوک چه ځان ساتى هغه به ژوند بائيلى ، اَؤ څوک چه زما دَ پاره ژوند بائيلى ، هغه به ژوند بيا مُومى .
څوک چه تاسو قبلوى هغه ما قبلوى ، اَؤ څوک چه ما قبلوى هغه زما راليږُونکے قبلوى .
هر هغه څوک چه يو نبى دَ نبى په نُوم قبُول کړى هغه به دَ نبى اَجر مُومى ، اَؤ هر هغه څوک چه يو صادِق دَ صادِق په نُوم قبُول کړى ، هغۀ ته به دَ صادِق اَجر ورکړے کيږي .
هر هغه څوک که يو کنډول قدرے يخے اوبۀ دے ورکوټو ته زما دَ مُريدئ په وجه ورکړى ، نو زَۀ درته دا وايم چه هغه سړے به بے اَجره پاتے نۀ شى . “
کله چه عيسىٰ خپلو دولسو مُريدانو ته هدايت ورکول ختم کړو نو هغه دَ هغه ځائے نه روان شو چه دَ هغوئ په ښارُونو کښے تعليم ورکړى اَؤ وعظ وکړى .
يحيىٰ څوک چه بنديوان وو اَؤ دَ مسيح دَ کارُونو په حقله ئے واؤريدل ، نو خپل مُريدان ئے ورته دَ دے پيغام سره ورواستول چه
” آيا هغه راتلُونکے تۀ يئے ؟ اَؤ که نه ، مُونږ دَ بل چا اِنتظار وکړُو ؟ “
عيسىٰ ورله جواب ورکړو ، ” لاړ شئ ، څۀ چه تاسو آؤرئ يا وينئ ، يحيىٰ خبر کړئ ،
چه ړاندۀ بينا کيږي ، شل ګرزى ، جُزاميان پاکيږى ، کاڼۀ آؤرى اَؤ مړى ژوندى کيږى اَؤ خواران زيرے آؤرى .
اَؤ بختور دے هغه څوک چه زما په وجه دَ تيندک خوړلو نه بچ کيږى . “
څۀ وخت چه استازى بيرته په لاره وُو نو عيسىٰ خلقو ته دَ يحيىٰ په حقله دا وينا شروع کړه ، ” تاسو صحرا ته دَ څۀ څيز ليدلو ته تلى وئ ؟ يوه لُوخه چه باد وړله نه ؟
نو بيا تاسو څۀ ليدو له وتلى وئ ؟ يو سړے چه ريښمينے اَؤ مهينے جامے ئے آغوستے وے ؟ بے شکه چه تاسو داسے سړے په محلُونو کښے ولټوئ !
نو تاسو بهر څۀ له تلى وئ ، دَ يو نبى ليدو له ؟ هو ، بے شکه چه دَ يو نبى نه هم څۀ ډير لوئے !
دا هغه سړے دے چه دَ چا په باب کښے صحيفے وائى چه : ” ګورئ زَۀ خپل پيغمبر ستا دَ وړاندے ليږم چه ستا لار ستا دَ وړاندے تياره کړى . “
رښتيا درته وايم چه بپتسمه ورکُوونکے يحيىٰ نه لوئے زوئے لا يوے مور نۀ دے راوړے ، خو بيا هم دَ آسمان په بادشاهئ کښے څوک چه دَ ټولو نه ورکوټے دے ، هم هغه دَ هغۀ نه لوئے دے .
دَ بپتسمه ورکوُونکى يحيىٰ دَ راتلو دَ ورځو نه پس لا تر اوسه دَ آسمان په بادشاهئ باندے زور کولے شى اَؤ زورور ئے په زور رانيسى .
ځکه چه ټولو نبيانو اَؤ شريعت تر يحيىٰ پورے نبوت کاوو .
اَؤ يحيىٰ راتلُونکے اِلياس دے ، خو که تاسو ئے ومنئ .
څوک چه غوږُونه لرى هغه دِ ئے واؤرى .
زَۀ دَ دے نسل مِثال څرنګه درکړم ؟ دوئ لکه په بازار کښے دَ ناستو هلکانو په شان دے چه يو بل ته نعرے وهى چه
مُونږ درته شپيلئ وغږوله اَؤ تاسو ونۀ ګډيدئ ، مُونږ درته وژړل اَؤ ځانونه مو ووهل خو تاسو ويرُونه نۀ کول .
ځکه چه يحيىٰ وږے تږے راغے اَؤ هغوئ وائى چه په هغۀ پيرے ناست دے .
اِبن آدم په خوړلو څښلو ورله راغے اَؤ دوئ وائى چه دَۀ ته ګورئ ، يو ګيډور اَؤ شرابى ، دَ محصولچيانو اَؤ بدکارانو ملګرے ! خو بيا هم حِکمت په خپلو کارُونو صادِق ثابت شو . “
بيا هغۀ دَ هغه ډيرو ښاريو ذکر شروع کړو چرته چه هغۀ خپلے اکثرے مُعجزے ښکاره کړے وے اَؤ دَ هغوئ په ناتوبه ګار کيدو ئے هغوئ ملامته کړل .
هغۀ ووئيل چه ” اَفسوس اَئے خورازينه ! په تا اَفسوس بيت صيدا ځکه چه که چرے دا مُعجزے چه تاسو ته ښکاره کړے شوے ، که دا په صور اَؤ په صيدا کښے شوے وے نو دے خلقو به پخوا په ځان ټاټ تاؤ کړے اَؤ په اِيرو ناست توبے به ئے ايستلے وے .
تاسو ته دا وايم چه دَ صور اَؤ صيدا حال به دَ قيامت په ورځ ستاسو دَ حال نه ښۀ وى .
اَئے کفرنحومه ! آيا تۀ به تر آسمان اُوچت کړے شے ؟ تۀ خو به عالم اَرواح ته وغورزولے شے . ځکه چه که دا مُعجزے چه په تا کښے ښکاره کړے شوے ، که په صدُوم کښے شوے وے نو صدُوم به تر ننه آباد وو .
خو زَۀ تاسو ته دا وايم چه دَ قيامت په ورځ به دَ صدُوم دَ خلقو حال ستاسو دَ حال نه ښۀ وى . “
په هغه وخت عيسىٰ داسے ووئيل چه ” اَئے پلاره ! دَ آسمان اَؤ دَ مزکے مالکه ! زَۀ ستا ثنا وايم چه تا دا خبرے دَ پوهانو اَؤ هوښيارو نه پټے کړے اَؤ ماشُومانو ته دِ ظاهرے کړے .
هو پلاره ! دا ستا رضا وه .
هر څۀ ما ته زما پلار سپارلى دى ، اَؤ هيڅوک بے دَ پلاره زوئے نۀ پيژنى ، اَؤ نۀ څوک پلار پيژنى بے له زويه اَؤ بےله هغوئ نه چه زوئ ئے ورته ښکاره کوى .
اَئے تاسو چه ټول خوارى کوئ اَؤ پنډ مو درُوند دے ، ما له راشئ اَؤ زَۀ به آرام درکړم .
زما جغ په غاړه کړئ اَؤ له ما نه زده کړئ ، ولے چه زَۀ حليم يم اَؤ په زړۀ کښے غريب ، اَؤ ستاسو رُوحونه به آرام مُومى .
ولے چه زما جغ په وړلو کښے پوست دے اَؤ زما پنډ سپک دے . “
يو ځلے چه عيسىٰ دَ سبت ، يعنے دَ خالى په ورځ ، دَ غلے په فصل تيريدو اَؤ دَ هغۀ مُريدان وږى شوى وُو ، هغوئ دَ وږو په شُوکولو آخته شول اَؤ په خوړولو لګيا شول .
څۀ وخت چه فريسيانو دا وليدل نو هغۀ ته ئے ووئيل چه ” ګوره ! ستا مُريدان داسے کار کوى چه دَ سبت په ورځ ناروا دے . “
هغۀ ورته جواب ورکړو چه ” تاسو دا نۀ دى لوستلى چه داؤد اَؤ دَ هغۀ ملګرى چه وږى شوى وُو نو هغوئ څۀ کړى وُو ؟
هغه دَ خُدائے کور ته ننوتو اَؤ دَ قُربانئ ډوډئ ئے وخوړله اګر چه هغه په دَۀ اَؤ دَ دَۀ په ملګرو حرامه وه اَؤ تش کاهنانو ته حلاله وه .
اَؤ تاسو په تورات کښے دا نۀ دى لوستلى چه دَ خُدائے په کور کښے دَ سبت په ورځ کاهنانو سبت مات کړے وُو اَؤ هغوئ پرے ګُناه ګار شوى نۀ وُو .
زَۀ تاسو ته وايم چه دلته دَ خُدائے دَ کور نه څۀ نور هم لوئے څيز موجُود دے .
که چرے تاسو دَ دے آيات په مطلب پوهه وئ چه ” زَۀ رحم خوښوم ، قربانى نه ، “ نو تاسو به بے ګناه خلق ګُناه ګار کړى نۀ وُو .
ځکه چه اِبن آدم دَ سبت مالک دے . “
عيسىٰ يو بل ځائے ته لاړو اَؤ دَ هغوئ عبادت خانے ته ورننوتو .
هلته ئے يو په لاس شل سړے وليدو اَؤ هغه خلقو دَ عيسىٰ نه تپوس وکړو چه ” آيا دَ سبت په ورځ روغول روا دى ؟ “ ځکه چه هغوئ په دَۀ دَ تور لګولو بهانه لټوله .
خو هغۀ ورته ووئيل چه ” فرض کړئ چه تاسو يوه ګډه لرئ اَؤ هغه دَ سبت په ورځ کندے ته پريوزى ، په تاسو کښے داسے يو کس هم شته چه هغه به دَ سبت په ورځ دَ هغے دَ راخيژولو کوشش نۀ کوى ؟
اَؤ بے شکه چه اِنسان دَ ګډے نه ډير زيات قيمتى دے ! ځکه دَ سبت په ورځ نيکى کول روا دى . “
هغه سړى ته ئے مخ ورواړوو اَؤ ورته ئے ووئيل چه ” خپل لاس وغزوه . “ هغۀ لاس وغزوو اَؤ هغه دَ بل لاس په شان روغ جوړ شو .
خو فريسيان چه دَ عبادت خانے نه بهر ووتل نو دَ عيسىٰ دَ مړ کولو صلاح ئے وکړه .
عيسىٰ په دے خبر شو اَؤ بيرته راستُون شو . ډير خلق په هغۀ پسے روان شول اَؤ هغۀ ټول هغه رنځوران روغ کړل .
اَؤ هغوئ ته ئے په کلکه ووئيل چه ” ما به نه ښکاره کوئ . “
دا دَ يشعياه نبى دَ دے پيشن ګوئى پُوره کول وُو چه
” دا زما خادم دے چه ما غوره کړے دے ، زما محبوب چه روح مے پرے خوشحاله دے . زَۀ به خپل رُوح په هغۀ سورے کړم ، اَؤ هغه به غيرو قومُونو ته اِنصاف رسوى .
هغه به نۀ جګړه کوى ، نۀ شور ، اَؤ نۀ به په کُوڅو کښے دَ هغۀ آواز آؤريدے شى .
هغه به چاؤدلى دُرمه قدرے هم نۀ ماتوى ، اَؤ نۀ به لوګے کيدُونکے ليتکے مړ کوى ، تر څو چه هغۀ اِنصاف بريالے کړے نۀ وى .
قومُونه به دَ هغۀ په نُوم اُميدونه تړى . “
بيا هغوئ ورله يو ړُوند ګونګ سړے راوستو چه پيرے پرے ناست وو . عيسىٰ هغه جوړ کړو ، ژبه ئے ګويا شوه اَؤ په سترګو بينا شو .
ليدُونکى خلق ټول حق حيران شول اَؤ دا خبره خوره شوه چه ” آيا دا دَ داؤد زوئے نۀ دے څۀ ؟ “
خو کله چه فريسيانو دا واؤريدل نو هغوئ ووئيل چه ” دا سړے دَ پيريانو دَ سردار بعلزبول په مدد پيريان شړى . “
عيسىٰ دَ دوئ په نيتُونو خبر وو ، نو ځکه ئے هغوئ ته ووئيل ، ” هره بادشاهى چه په خپلو کښے وويشلے شى هغه ويجاړيږى ، اَؤ يو ښار يا کور هم څوک چه په خپلو کښے برخلاف وى پاتے کيدے نۀ شى .
که چرے شيطان شيطان شړى نو بيا خو شيطان په خپله دَ ځان خلاف شو ، نو دَ شيطان بادشاهى څنګه پاتے کيدے شى ؟
اَؤ که چرے زَۀ پيريان دَ بعلزبول په مدد شړم نو ستاسو خپل مُريدان ئے په کُومه ذريعه شړى ؟ نو هغوئ به په خپله ستاسو مُنصفان شى .
اَؤ که زَۀ دا پيريان دَ خُدائے په مدد شړم نو دَ خُدائے بادشاهى په تاسو راغلے دَۀ .
بيا څۀ رنګ يو سړے دَ يو زوروَر سړى په کور ورختے شى اَؤ دَ هغۀ اسباب تالا کولے شى ؟ تر څو چه زوروَر سړے اول هغۀ تړلے نۀ وى دَ هغۀ کور نۀ شى لُوټلے .
څوک چه ما سره نۀ دے هغه زما برخلاف دے . څوک ئے چه زما سره نۀ راغونډوى هغه ئے خوروى .
نو زَۀ تاسو ته دا وايم چه يوه ګُناه اَؤ يو کُفر داسے نِشته چه دَ بنى آدمو بخښلے نۀ شى ، خو هغه کُفر چه دَ رُوحُ القُدس برخلاف لګولے شوے وى ، به معاف نۀ شى .
هر څوک چه دَ اِبن آدم خلاف څۀ وائى هغه به معاف کړے شى ، خو هر هغه څوک چه دَ رُوح القُدس بر خلاف خبرے کوى هغه به ورته معاف نۀ شى ، نۀ په دے جهان کښے اَؤ نۀ په بل کښے .
يا خو ونه اَؤ دَ هغے ميوه ښه وګڼئ اَؤ يا ونه اَؤ دَ هغے ميوه بده وګڼئ ، ځکه چه تاسو ونه دَ هغے په ميوه پيژندئے شئ .
اَئے دَ مارانو بچو ! ستاسو خبرے څنګه ښے کيدے شى چه په خپله تاسو ښۀ نۀ يئ ؟ ځکه چه کُومے خبرے چه په خُلۀ وزى هغه دَ زړۀ نه راوزى .
ښه سړے دَ زړۀ دَ خزانے نه ښۀ څيزُونه راوباسى اَؤ بد سړے چه دَ زړۀ خزانه ئے بده وى هغه بد څيزونه راوباسى .
زَۀ تاسو ته دا وايم چه داسے يو بے فائدے ټکے هم نشته چه سړے ئے دَ خُلے نه راوباسى اَؤ دَ قيامت په ورځ به دَ هغے حساب نۀ ورکوى .
ځکه چه تۀ به په خپلو خبرو صادِق شے اَؤ په خپلو خبرو به ګُناه ګار شے “
ځنے دَ شرعے عالمانو اَؤ فريسيانو ووئيل چه ” اُستاذه ! مُونږ غواړُو چه تۀ مُونږ ته دَ نخښے په ډول مُعجزه وښائے . “
هغۀ ورته جواب ورکړو ، ” دا يوه بدکاره اَؤ زِناکاره پيړئ ده چه نخښے غواړى اَؤ دوئ ته يوه نخښه چه ورکيدے شى دَ يُونس نبى دَۀ .
ځکه چه يُونس دَ ماهى په خيټه کښے درے ورځے اَؤ درے شپے تيرے کړے وے اَؤ دغه شان به اِبن آدم درے ورځے اَؤ درے شپے په مزکه کښے دَ ننه تيرے کړى .
دَ قيامت په ورځ چه هر کله دَ دے پيړئ سره حساب کيږي نو دَ نينيوه خلق به دَ دوئ خلاف ګواهى ورکړى اَؤ دوئ به مُجرم ثابت کړى ، ځکه چه هغوئ دَ يُونس په وعظ توبه ګار شوى وُو . اَؤ څوک چه دلته دے ، هغه دَ يُونس نه لوئے دے .
دَ سهيل مَلِکه به دَ قيامت په ورځ دَ دے پيړئ سره په عدالت کښے ودريږى اَؤ دوئ به مُجرمان ثابت کړى ، ځکه چه هغه دَ دُنيا دَ بل ګُټ نه دَ سُليمان دَ حِکمت خبرے آؤريدو له راغلے وه ، اَؤ څوک چه دلته دے هغه دَ سُليمان نه هم لوئے دے !
هر کله چه دَ يو بنى آدم نه يو ناپاک رُوح راوځى نو هغه په صحراګانو سر شى چه آرام ومُومى ، خو وئے نۀ مُومى .
نو بيا داسے ووائى چه زَۀ به بيرته هغه کور ته لاړ شم دَ کُوم نه چه راوتلے يم . نو هغه چه بيرته راشى نو کور خالى جارُو کړے اَؤ پاک ووينى .
بيا هغه لاړ شى اَؤ نور اُووۀ رُوحُونه دَ ځان سره راولى چه دَ دَۀ نه هم زيات بد وى اَؤ هغوئ ټول راشى اَؤ دلته ديره شى ، اَؤ دَ دوئ اَنجام دَ پخوا نه هم لا خراب شى . اَؤ دغه حال به دَ دے نافرمانه پيړئ هم وى . “
عيسىٰ لا دَ خلقو خبرے کولے چه مور اَؤ ورُوڼه ئے راښکاره شول اَؤ هغوئ بهر ودريدل اَؤ خبرے ئے ورسره کول غوښتل .
په دے کښے چا ووئيل چه ” ستا مور اَؤ ورُوڼه دلته بهر ولاړ دى ، هغوئ درسره څۀ خبره کول غواړى . “
عيسىٰ هغه خبره کوُونکى سړى ته مخ راواړَوو اَؤ ورته ئے ووئيل چه ” زما مور څوک دَۀ اَؤ زما ورُوڼه څوک دى ؟ “
اَؤ بيا ئے خپلو مُريدانو ته مخ ورواړَوو اَؤ اِشاره ئے ورته وکړه ، ” دا زما مور اَؤ زما ورُوڼه دى .
هر هغه څوک چه زما دَ آسمانى پلار په وينا عمل کوى ، هغه زما ورور دے ، زما خور ده اَؤ زما مور ده . “
هم په دغه ورځ عيسىٰ دَ کور نه بهر شو اَؤ دَ درياب په غاړه کښيناستو .
اَؤ دومره ډير خلق ورته راټول شول چه دَئے ترے کِشتئ ته وختلو اَؤ هلته کښيناستو اَؤ ټول خلق ورته دَ درياب په غاړه ودريدل .
هغۀ ډيرے خبرے سره دَ مِثالُونو هغوئ ته وکړے . هغۀ ووئيل چه ” زميندار کروندے ته لاړو .
اَؤ چه کرونده ئے وکړه نو څۀ تُخم ترے دَ لارے په غاړه توئے شو اَؤ مارغان راغلل هغه ئے وخوړو .
څۀ تُخم په کاڼيزه مزکه پريوتو چرته چه لږه شان خاوره وه اَؤ دا زر راوټو کيدلو ځکه چه مزکه ژوره نۀ وه .
اَؤ چه نمر راوختلو نو تازه فصل ئے وسوزولو اَؤ هر کله چه جرړے ئے نه وے نو وچ شو .
څۀ تُخم په غنو کښے پريوتو ، ازغى لوئے شول اَؤ فصل ئے لاندے کړو .
اَؤ څۀ تُخم په ښه مزکه پريوتو . هلته ئے غله وکړه ، ځنى يو په يو سل ، ځنى يو په شپيتۀ اَؤ ځنى يو په ديرش .
که ستاسو غوږُونه وى نو دا خبره واؤرئ . “
مُريدان عيسىٰ ته ورنزدے شول اَؤ تپوس ئے ترے وکړو چه ” تۀ دوئ ته په مِثالُونو کښے خبرے ولے کوے ؟ “
هغۀ جواب ورکړو ، ” دا دَ دے دَ پاره چه تاسو دَ آسمان دَ بادشاهئ په رازُونو پوهه شئ ، خو هغه نورو ته دا پوهه نۀ ده ورکړے شوے .
ځکه چه دَ هر چا سره چه څۀ وى هغۀ له به نور هم ورکړے شى تر دے چه ورسره لا زيات شى ، اَؤ دَ کُوم سړى سره چه څۀ نۀ وى دَ هغۀ نه به هغه لږ څۀ هم واخستے شى .
ځکه زَۀ هغوئ ته په مِثالونو کښے خبرے کوم ، ځکه چه ” هغوئ ګورى خو وينى نه ، آؤرى خو آؤرى نه اَؤ پوهيږى نه . “
په هغوئ کښے دَ يشعياه نبى يوه پيشن ګوئى پُوره کيږي چه وائى : ” تاسو به ئے بيا بيا آؤرئ ولے پرے پوهيږئ به نه ، تاسو به ئے په سترګو وينئ ولے رسيږئ به پرے نه .
ځکه چه دَ دے اُمت زړُونه سخت شوى دى ، غوږُونه ئے کاڼۀ شوى اَؤ سترګے ئے پټے شوے دى . ګنى دَ هغوئ سترګو به ليدلے ، دَ هغوئ غوږُونو به آؤريدل اَؤ دَ هغوئ زړُونه به پوهيدل ، اَؤ بيا به هغوئ بيرته راستُون شوى وئے اَؤ ما به روغ کړى وئے . “
خو ستاسو سترګے بختورے دى ځکه چه وينئ ، اَؤ ستاسو غوږُونه بختور دى ځکه چه آؤرئ .
زَۀ تاسو ته وايم چه دَ ډيرو نبيانو اَؤ زبرګانو دا مرضى وه چه هغه څۀ ووينى چه کُوم تاسو اوس وينئ خو چرے ئے ونۀ ليدل ، اَؤ هغه څۀ واؤرى کُوم چه تاسو اوس آؤرئ خو چرے ئے وا نۀ وريدل .
تاسو بيا دَ زميندار مِثال واؤرئ : هر کله چه يو سړے دَ خُدائے دَ بادشاهئ په حقله څۀ آؤرى خو پرے رسى نه ،
نو شيطان راشى اَؤ دَ هغۀ دَ زړۀ نه هغه کرلى شوى څۀ هم يوسى . دا هغه دَ لارے کرونده ده .
په کاڼيزه مزکه دَ کرلى شوى تُخم مِثال دَ هغه سړى دے چه هر کله چه يوه خبره واؤرى نو سمدستى ئے په خوشحالئ قبوله کړى .
خو هر کله چه جرړے ئے نۀ وى نو دَ ودريدو توان نۀ لرى ، اَؤ هر کله چه تکليف راشى يا دَ کلام په وجه هغه راګير شى نو مُنکر شى .
په غنو کښے دَ کرلى شوى تُخم مِثال دَ هغه سړى دے څوک چه کلام واؤرى خو دُنيادارى اَؤ دَ دولت مينه په دَۀ غالبه شى اَؤ کلام بے فائدے لاړ شى .
خو کوُم تُخم چه په ښه مزکه وغورزيږي دَ دے مِثال دَ هغه سړى دے څوک چه کلام آؤرى ، پرے پوهيږي اَؤ ميوه هم راؤړى ، ځنى خلق يو په سل ، يا يو په شپيتۀ يا يو په ديرش . “
عيسىٰ يو بل مِثال هغوئ ته وړاندے کړو چه ” دَ آسمان بادشاهى داسے ده چه يو سړے په خپل پټى کښے ښۀ تُخم وکرى .
اَؤ کله چه خلق اُودۀ وى نو دُښمن ئے راشى اَؤ په هغه مزکه ورته دَ غنمو سره جمدر وکرى اَؤ لاړ شى .
هر کله چه فصل زرغُون شى اَؤ وَږى وباسى نو جمدر په کښے ښکاره شى .
دَ زميندار غُلامان خپل مالک له لاړ شى اَؤ ورته وائى ، نائيکه ! آيا تا په خپل پټى کښے ښۀ تُخم نۀ وُو کرلے ، نو بيا دا جمدر په کښے دَ کُومه راغلل ؟
هغه په جواب کښے وائى چه دا دَ دُشمن کارُونه دى . هغوئ ووائى چه آيا مُونږ لاړ شُو اَؤ دغه جمدر وکاږُو ؟
هغه جواب ورکړى چه ، دا ځکه چه هر کله چه تاسو جمدر وکاږئ نو غنم به هم ورسره وباسئ .
پريږدئ چه دواړه پاخۀ شى ، نو دَ لَو په وخت به زَۀ لوګرو ته ووايم چه اول جمدر وريبئ اَؤ دَ سوزولو دَ پاره ئے ګيډئ کړئ ، پس له هغے نه غنم وريبئ اَؤ زما درمند ته ئے راؤړئ . “
اَؤ يو بل مِثال عيسىٰ هغوئ ته وړاندے کړو چه ” دَ آسمان دَ بادشاهئ مِثال دَ شړشمو دَ هغه تُخم دے کُوم چه يو سړى واخستو اَؤ په خپل پټى کښے ئے وکرلو .
دا تُخم اګر چه دَ نورو ټولو تُخمونو نه ورکوټے وى خو کله چه دا لوئے شى نو دا دَ باغ دَ هرے بلے سبزئ نه لوئے وى ، اَؤ داسے بُوټے شى چه دَ هوا مرغان راځى اَؤ دَ هغۀ په څانګو کښينى . “
عيسىٰ ورته دا مِثال هم ورکړو چه ” دَ آسمان بادشاهى لکه په مِثال دَ خمبيرے ده چه يوے ښځے واخستله اَؤ په دريو اوږو اوړو کښے ئے ګَډه کړله اَؤ بيا هغه ټول خمبيره شو . “
عيسىٰ هغه خلقو ته دا ټولے خبرے په مِثالُونو کښے وکړے اَؤ رښتيا خو دا دى چه يوه خبره ئے هم بے مِثالونو ونۀ کړه .
دا دَ نبى دَ پيشن ګويئ تصديق وو چه : ” زَۀ به په مِثالونو خبرے وکړم اَؤ هغه خبرے به څرګندے کړم چه دَ دُنيا دَ پيدايښت راسے پټے ساتلے شوى دى . “
هغۀ بيا خلق رُخصت کړل اَؤ کور ته ورننوتو اَؤ مُريدان ورته راغلل اَؤ ورته ئے ووئيل چه ” مُونږ په پټى کښے دَ جمدر په مِثال پوهه کړه . “
هغۀ په جواب کښے ووئيل چه ” ښۀ تُخم کرُونکے اِبن آدم دے ،
پټے دا دُنيا ده ، ښۀ تُخم دَ بادشاهئ زامن دى اَؤ جمدر دَ شيطان اَؤلاد دے .
اَؤ هغه دُښمن چا چه جمدر کرلى دى هغه اِبليس دے ، فصل روستئ زمانه ده اَؤ لَو کوُونکى فرښتے دى .
لکه څنګه چه جمدر په آخره کښے راټولولے شى اَؤ په اور سوزولے کيږي ،
دغه شان په آخره کښے به اِبن آدم خپلے فرښتے وليږى اَؤ دَ هغۀ دَ بادشاهئ نه به هر هغه څيز راغونډ کړى چه سړے پرے تيندک خورى اَؤ هغه ټول خلق چه بد عمله وى .
اَؤ دا به دَ اور شُغلو ته ورواچولے شى کُوم چه دَ ژړا اَؤ دَ غاښُونو دَ چيچلو ځائے دے .
اَؤ بيا به صادِقان دَ خپل پلار په بادشاهئ کښے لکه دَ نمر ځليږى . که ستاسو غوږُونه وى نو واؤرئ .
دَ آسمان بادشاهى دَ هغه خزانے په مِثال ده چه په پټى کښے پټه وى . کُوم سړى چه دا ومُوندله نو بيا ئے ښخه کړه اَؤ په خوشحالئ ئے خپل هر څۀ خرڅ کړل اَؤ هغه پټے ئے پرے واخستو .
دَ آسمان دَ بادشاهئ دا يو بل مِثال دے چه يو سودا ګر دَ ښو مرغلرو په تلاش کښے وو .
هغۀ يوه ډيره غوره مرغلره ومُونده اَؤ دَ هغے دَ حاصلولو دَ پاره ئے خپل هر څۀ خرڅ کړل اَؤ هغه ئے واخسته .
بيا دَ آسمان بادشاهى دَ هغه جال په شان ده چه سمندر ته اچولے شوے وى اَؤ په کښے قِسما قِسم کبان رانيولى شوى وى .
هر کله چه ډک شو نو غاړے ته ئے راکښلو ، نو بيا سړى ورته کښيناستل اَؤ ښه کبان ئے ترے نه جُدا کړل اَؤ په لوښو کښے ئے واچول اَؤ خراب ئے ترے نه وغُورزول .
دغسے به دَ آخرے زمانے حال وى ، فرښتے به ورشى اَؤ نيکان به دَ ورانکارو نه رابيل کړى ،
اَؤ ورانکارى به دَ اور شُغلو ته وغُورزوى ، هغه ځائے چرته به چه ژړا اَؤ دَ غاښُونو چيچل وى . “
عيسىٰ ورنه پوښتنه وکړه چه ” آيا تاسو په دے ټولو خبرو ورسيدئ څۀ ؟ “ اَؤ هغوئ دا جواب ورکړو چه ” هو . “
هغۀ دوئ ته ووئيل ، ” هر کله چه دَ آسمان په بادشاهئ کښے يو اُستاذ زده کړے ته کښيناستو نو هغه دَ کور دَ مالک په مِثال دے ، څوک چه دَ خپل ګودام نه زاړۀ اَؤ نوى څيزُونه راوباسى . “
څۀ وخت چه عيسىٰ دَ مِثالونو بيان ختم کړو نو هغه دَ هغه ځائے نه روان شو ،
اَؤ خپل ښار ته راغے چرته چه هغۀ خلقو ته دَ هغوئ په عبادت خانو کښے تعليم ورکولو . نو هغوئ حيران شول اَؤ پوښتنه ئے ترے وکړه چه ” دا عقل اَؤ دا پوهه اَؤ دا مُعجزے دَۀ له کُومه ځايه ومُوندلے ؟
آيا دے دَ ترکاڼ زوئے نۀ دے ؟ آيا دَ دَۀ مور مريم نۀ ده اَؤ دَ دَۀ ورُوڼه يعقُوب ، يوسف ، شمعُون اَؤ يهوداه نۀ دى څۀ ؟
اَؤ آيا دَ دۀ ټولے خويندے دلته زمُونږ سره نۀ دى څۀ ؟ نو بيا دا خبرے دَۀ چرته زده کړے ؟ “
دغه شان هغوئ دَ دَۀ برخلاف شول . اَؤ هغه په دے وينا مجبور شو چه ” نبى تل دَ خپل ښار اَؤ خپلے کورنئ نه بل هيڅ چيرته بے عزته شوے نۀ دے . “
هغۀ هلته زياتے مُعجزے ښکاره نۀ کړے ځکه چه دَ هغوئ ايمان نۀ وو .
هم په دغه ورځو کښے هيروديس چه دَ ګليل حاکم وو ، دَ هغۀ غوږُونو ته چه دَ عيسىٰ شُهرت ورسيدو ،
نو هغۀ ټولو نوکرانو ته ووئيل چه ” دا بپتسمه ورکوُونکے يحيىٰ دے . هغه بيا راژوندے شوے دے ، ځکه خو ورسره دَ مُعجزو طاقت هم دے . “
هيروديس دَ خپل ورور فيليپوس دَ ښځے هيرودياس په وجه يحيىٰ ګرفتار کړے وو ، زولنئ ئے ور اچولے وے اَؤ په قيد خانه کښے ئے غورزولے وو .
ځکه چه يحيىٰ هغۀ ته وئيلى وُو چه ” دَ دے ساتل په تا حرام دى . “
هيروديس به هغه مړ کړے وو خو دَ خلقو نه ويريدلو ځکه چه خلقو هغه نبى ګڼلو .
خو هيروديس دَ سالګرے په ورځ دَ هيرودياس لُور دَ ميلمنو په وړاندے داسے وګډيده اَؤ هيروديس دومره زيات خوشحال شو
چه هغۀ سوګند وخوړو چه ” څۀ چه تۀ وغواړے ، زَۀ به ئے درکړم . “
دَ مور په لمسه هغے ووئيل چه ” دَ بپتسمه ورکوُونکى يحيىٰ سر ما ته په تالى کښے راؤړه . “
بادشاه چه دا واؤريدل نو غمژن شو ، خو دَ خپل سوګند اَؤ ميلمنو په وجه هغۀ دا حُکم وکړو چه دا سوال دِ پُوره کړے شى .
اَؤ سړى ئے واستول اَؤ دَ يحيىٰ سر ئے په قيد خانه کښے پرے کړو .
سر ئے په تالى کښے ايښے راؤړو اؤ جينئ ته ئے پيش کړو اَؤ هغے خپلے مور ته يوړو .
بيا دَ يحيىٰ مُريدان راغلل اَؤ دَ هغۀ تن ئے يوړو اَؤ ښخ ئے کړو . اَؤ هغوئ لاړل اَؤ عيسىٰ ته ئے حال ووے .
عيسىٰ چه دا قِصه واؤريده نو په يوه کِشتئ کښے يواځے يو خوشى ځائے ته لاړو . خو خلق خبر شو اَؤ په دَۀ پسے دَ ښارُونو نه دَ وچے په لاره پياده لاړل .
هغه چه غاړے ته راورسيدو نو يوه لويه ګڼه ئے وليده ، زړۀ ئے پرے وسوزيدلو اَؤ چه څوک په کښے رنځُوران وُو هغه ئے روغ کړل .
ناوخته دَ هغۀ مُريدان راغلل اَؤ وئے وئيل ، ” دا خوشے ځائے دے اَؤ ورځ تيره ده ، خلق کلو ته رُخصت کړه چه ځان له خوراک واخلى . “
هغۀ جواب ورکړو ، ” دَ دوئ دتلو حاجت نِشته ، تاسو دَ ځانه دوئ ته دَ خوراک څۀ ورکړئ . “
هغوئ ووئيل چه ” مُونږ سره خو ټولے ټالے پينځۀ ډوډئ اَؤ دوه کبان دى . “
هغۀ ووئيل ، ” دا ما ته راکړئ . “
بيا هغۀ خلقو ته ووئيل چه په واښو باندے کښينئ . بيا هغۀ دا پينځۀ ډوډئ اَؤ دوه کبان واخستل ، آسمان پلو ئے وکتل ، دُعا اَؤ برکت ئے وغوښتو اَؤ ډوډئ ئے ماتے کړے اَؤ هغه ئے مريدانو ته ورکړے اَؤ مُريدانو هغه په خلقو تقسيم کړے .
هغو ښه په مړه ګيډه خوراک وکړو اَؤ څۀ ترے پاتے هم شوے چه هغه هغوئ راټولے کړے نو دولس لوئے ټوکرئ ترے ډکے شوے .
خوا اَؤ شا پينځۀ زره سړو دغه ډوډئ خوړلے وه چه ښځے اَؤ ماشُومان په کښے شمار نۀ وُو .
بيا عيسىٰ مُريدان کِشتئ ته وخيژول اَؤ ورته ئے ووئيل چه دَ درياب پورے غاړے ته لاړ شئ .
اَؤ چه خلق ئے رُخصت کړل نو په خپله غرۀ ته لاړو چه يواځے دُعا وکړى ، اَؤ ښۀ تر ناوخته پورے هغه هلته يواځے وو .
کشتئ هغه وخت دَ غاړے نه څو فرلانګه وړاندے تلے وه اَؤ دَ مُخالف باد اَؤ درياب دَ څپو له کبله سرګردانه وه .
دَ شپے څلورم پهر کښے دَ درياب دَ اوبو دَ پاسه عيسىٰ هغوئ ته پياده روان شو .
هر کله چه حواريانو دَئے دَ اوبو دَ پاسه روان وليدو نو هغوئ ويريدل اَؤ چغے ئے کړے ، ” دا خو پيرے دے ! “
عيسىٰ ورته سمدستى ووئيل چه ” مه ويريږئ ! دا زَۀ يم چه ويره ونۀ کړئ . “
پطروس عيسىٰ ته ووئيل چه ” مالکه ! که چرے دا ته ئے نو ما له حُکم راکړه چه زَۀ هم دَ اوبو دَ پاسه درشم . “
عيسىٰ ووئيل چه ” راځه ! “ پطروس دَ کِشتئ نه کُوز شو اَؤ دَ اوبو دَ پاسه دَ عيسىٰ په لور روان شو .
خو هر کله چه هغۀ دَ طوفان زور وليدلو نو هغه ويريدو ، اَؤ چه ډوبيدو نو چغے ئے کړے چه ” مالکه ! ما بچ کړه . “
عيسىٰ سمدستى خپل لاس وراُوږد کړو اَؤ هغه ئے دَ لاسه ونيوو اَؤ ورته ئے ووئيل ، ” ستا عقيده څومره کمزورے ده ! شک دِ ولے وکړو ؟ “
بيا هغوئ په کِشتئ کښے سوارۀ شول اَؤ طوفان ودريدلو .
په کشتئ کښے ناست سړى ورته په سجده شول اَؤ وئے وئيل ، ” بے شکه ! چه تۀ دَ خُدائے زوئے يئے . “
اَؤ دغسے هغوئ پورے غاړے ته لاړل اَؤ دَ ګِنيسريت علاقے ته ورسيدل .
دَ هغه ځائے خلقو عيسىٰ وپيژندو اَؤ ګير چاپيره خلق ئے خبر کړل اَؤ ټول رنځُوران ئے ورته راوستل .
اَؤ هغۀ ته ئے سوال وکړو چه دوئ ته دا قدر اِجازت ورکړه چه ستا دَ چُوغے لمنے ته لاس وروړى ، اَؤ هر چا چه لاس وروړو ، هغه بيخى روغ شول .
بيا دَ فريسيانو اَؤ شرعے دَ عالمانو يوه ډله دَ بيتُ المُقدس نه عيسىٰ ته راغله اَؤ دا سوال ئے راؤړو چه
” ستا مُريدان ولے پخوانى رسمُونه ماتوى اَؤ دوئ دَ ډوډئ نه وړاندے خپل لاسُونه څنګه چه وينځل په کار دى نۀ وينځى ؟ “
هغۀ ورته په جواب کښے ووئيل چه ” دا تاسو څۀ کوئ چه دَ خپلو رواياتو دَ خاطره دَ خُدائے حُکم ماتوئ ؟
ځکه چه خُدائے وئيلى دى چه : ” دَ خپل پلار اَؤ مور عزت کوئ ، “ اَؤ ” هغه څوک چه خپل پلار اَؤ مور ته بد رد وائی هغه دِ قتل شی . “
خو تاسو وايئ چه که څوک پلار یا مور ته ووائى چه دَ کُوم څيز په وجه له ما نه تاسو ته فائده رسيده هغه دَ خُدائے شکرانه شوه ،
نو پس دَ هغے نه هغه دَ خپل مور اَؤ پلار په عزت پړ نۀ دے . دغه شان تاسو دَ خُدائے قانُون دَ خپلو رواياتو په خاطر منسُوخ کړو .
تاسو څومره مُنافقان يئ ! يشعياه چه ستاسو په حقله دا پيشن ګوئى کوله ، نو هغه رښتُونے وو :
دا خلق تش په خُلۀ زما عزت کوى خو زړۀ ئے رانه ډير لرے دے .
دوئ بے فائدے زما عبادت کوى ، ځکه چه دوئ خلقو ته دَ بنى آدمو حکمُونه دَ تعليم په ډول ورکوى . “
هغۀ خلقو ته غږ وکړو اَؤ وئے وئيل چه ” زما خبره واورئ اَؤ ځان پرے پوهه کړئ .
سړے په دے نه پليتيږي چه څۀ شے دَ هغۀ په خُلۀ ننوزى ، بلکه په دے چه څۀ دَ خُلے نه وزى . “
بيا مُريدان عيسىٰ له راغلل اَؤ وئے وئيل چه ” ته خبر ئے چه فريسيانو ستا دا خبرے بدے ګڼلے دى ؟ “
هغۀ جواب ورکړو چه ” کُوم بُوټے چه زما آسمانى پلار لګولے نۀ وى هغه به دَ بيخه وويستے شى .
دوئ يواځے پريږدئ . دا ړاندۀ لارښودُونکى دى ، اَؤ که چرے يو ړُوند بل ړُوند ته لار ښيئ نو دواړه به په کنده کښے پريوزى . “
بيا پطروس ووئيل چه ” مُونږ په دے مِثال پوهه کړه . “
عيسىٰ جواب ورکړو ، ” آيا تاسو هم لا تر اوسه دَ نورو غوندے ناپوهه يئ ؟
آيا تاسو ته دا نۀ ده معلُومه چه کُوم څيز چه په خُلۀ ننوزى ، ګيډے ته لاړ شى اَؤ هغه دَ حاجت په لارے بهر وزى ؟
خو څۀ چه دَ خُلے نه راوزى هغه دَ زړۀ نه راځى اَؤ دغه څيز بنى آدم پليتوى .
ځکه چه وران خيالُونه ، قتل ، زِنا ، حرامکارى ، غلا ، دَ دروغو ګواهى اَؤ کُفر دَ زړۀ نه راوزى .
اَؤ دا هغه څيزُونه دى چه بنى آدم پليتوى ، خو په ناوينځلو لاسُونو خوراک کول بنى آدم نۀ پليتيږي . “
بيا عيسىٰ هغه ځائے پريښودو اَؤ دَ صور اَؤ دَ صيدا علاقے ته راغے
اَؤ دَ هغے علاقے يوه کنعانى ښځه بهر راووتله اَؤ په چغو ئے ووئيل ، ” اَئے مالکه ! په ما رحم وکړه ! اَئے دَ داؤد زويه ! زما لُور پيريانو سخته نيولے ده . “
خو هغۀ هيڅ جواب ورنۀ کړو . دَ هغۀ مُريدان راغلل اَؤ زارى ئے وکړه چه ” دا ښځه لرے کړه ځکه چه په مُونږ پسے بے واره چغے وباسى . “
عيسىٰ جواب ورکړو ” زَۀ تش دَ اِسرائيل دَ خاندان دَ ورکو شوو ګډو دَ پاره راليږلے شوے يم . “
خو هغه ښځه راغله ، دَ دَۀ په پښو پريوته اَؤ چغے ئے کړے ، ” مالکه ! زما مدد وکړه ! “
عيسىٰ په جواب کښے ووئيل ، ” دا مُناسب نۀ دى چه دَ ماشُومانو برخه ډوډئ دِ څوک واخلى اَؤ سپو ته دِ ئے واچوى . “
هغے جواب ورکړو چه ” رښتيا دى مالکه ! خو بيا هم سپى هغه ټکړے خورى کُومے چه دَ مالکانو دَ دسترخوان نه غورزيږي . “
نو بيا عيسىٰ جواب ورکړو چه ” اَئے ښځے ! ستا څومره لويه عقيده ده ! چه څنګه تۀ غواړے ، دغسے دِ وشى . “ اَؤ هم په هغه ساعت دَ هغے لُور جوړه شوه .
دَ دغه ځايه چه عيسىٰ روان شو نو دَ ګليل درياب په غاړه غرُونو ته وختو اَؤ چه هلته کښيناستو
نو ډير خلق ورته راغلل چه ورسره ګُډ ، کاڼۀ ، ړانده ، شل اَؤ ډير رنځُوران وُو . دوئ هغه خلق دَ دَۀ په پښو کښے کيښودل اَؤ هغۀ هغوى جوړ کړل .
هغه خلق په دے ډير حيران شول چه چاړاګانو خبرے وکړلے ، مات ګُډ خلق روغ شول اَؤ ګرزيدل اَؤ ړاندۀ بينا شول اَؤ ټولو په دے دَ اِسرائيل دَ خُدائے لوئى بيان کړه .
عيسىٰ خپل مُريدان راوبلل اَؤ ورته ئے ووئيل چه ” زما په دے خلقو زړۀ سوځى ، دوئ دَ دريو ورځو راسے ما سره دى اَؤ هيڅ ئے نۀ دى خوړلى . زَۀ دوئ نهر رُخصتول نۀ غواړم ، کيدے شى چه دوئ په لارے دَ کمزورتيا نه پريوزى . “
مُريدانو جواب ورکړو چه ” په دے بيابان کښے به دومره خلقو له مُونږ ډوډئ دَ کُومه راؤړو ؟ “
عيسىٰ ورته ووئيل چه ” تاسو سره څومره ډوډئ دى ؟ “ هغوئ ځواب ورکړو چه ” اُووۀ ډوډئ اَؤ يو څو واړۀ کبان . “
نو هغۀ خلقو ته ووئيل چه په مزکه کښينئ .
هغه اُووۀ ډوډئ اَؤ کبان ئے راواخستل ، بيا ئے دَ خُدائے شکر ووے ، ډوډئ ئے ماتے کړے اَؤ مُريدانو ته ئے ورکړے ، اَؤ مُريدانو په خلقو وويشلے .
ټولو ځانُونه ښۀ ماړۀ کړل . اَؤ چه څۀ ټُکړے ترے پاتے شوے نو هغه ئے راټولے کړے . هغه دومره وے چه اُووۀ ټوکرئ ترے ډکے شوے .
دَ بچو اَؤ ښځو نه علاوه څلورو زرو کسانو هغه ډوډئ خوړلے وه .
هغۀ بيا خلق رُخصت کړل ، کِشتئ ته وختلو اَؤ دَ مګدن علاقے ته لاړو .
فريسيان اَؤ صدُوقيان عيسىٰ ته راغلل اَؤ دَ آزميښت په طور ئے ورته ووئيل چه ” مُونږ ته يوه نخښه وښيه . “
هغۀ جواب ورکړو چه ” تاسو دَ نماښام په وخت وايئ چه موسم به ښۀ شى ځکه چه آسمان سُور دے ،
اَؤ دَ سحر په وخت وايئ چه نن به سيلئ راشى ځکه چه آسمان سُور اَؤ دُوند دے . تاسو دَ آسمان دَ مخ تميز کولے شئ خو دَ زمانو په نخښو نۀ پوهيږئ .
دا يوه ګُمراه پيړئ ده چه لا اوس هم مُعجزے غواړى . دوئ ته به صرف يوه مُعجزه ورکړے کيږى چه هغه به دَ يُونس وى . “ هغه ترے بيا روان شو اَؤ هغوئ ئے پريښول .
چه بلے غاړے ته پورے وتل نو دَ مُريدانو نه ئے ډوډئ راؤړل هير شوى وُو .
نو کله چه عيسىٰ هغوئ ته ووئيل چه ” دَ فريسيانو اَؤ دَ صدُوقيانو دَ خمبيرے نه ځان ساتئ ، “
هغوئ په خپل مينځ کښے دا بحث شروع کړو چه ” دا ځکه چه مُونږ ډوډئ نۀ ده راوړے . “
عيسىٰ دَ هغوئ دَ زړُونو په حال پوهه وُو ، نو ځکه ئے ورته ووئيل ، ” تاسو دَ ډوډئ فکر ولے آخستى يئ ؟ اَئے بے عقيدے خلقو !
تاسو لا تر اوسه نۀ ئے پوهه ؟ آيا تاسو ته هغه پينځۀ ډوډئ اَؤ پينځۀ زره کسان ياد نۀ دى ، اَؤ تاسو څومره ډکے ټوکرئ ترے اُوچتے کړے ؟
بيا هغه اُووۀ ډوډئ دَ څلورو زرو کسانو دَ پاره ، اَؤ څومره ډکے ټوکرئ تاسو ته ترے پاتے وے ؟
تاسو څرنګ په دے خبره پوهه نۀ شوئ چه ما دَ ډوډئ ذکر نۀ کاوو ؟ ما درته وئيلى وُو چه دَ فريسيانو اَؤ صدُوقيانو دَ خمبيرے نه به ځان ساتئ . “
بيا هغوئ مطلب ته ورسيدل چه دَ ډوډئ دَ خمبيرے نه ځان ساتل نه ، بلکه دَ فريسيانو اَؤ صدُوقيانو دَ تعليم نه ځان ساتل دى .
هر کله چه هغوئ دَ قيصريه فيليپئ علاقے ته راغلل نو عيسىٰ دَ خپلو مُريدانو نه تپوس وکړو چه ” خلق څۀ وائى چه اِبن آدم څوک دے ؟ “
هغوئ جواب ورکړو ، ” ځنے وائى چه بپتسمه ورکوُونکے يحيىٰ ، ځنے اِلياس ، ځنے يرمياه اَؤ يا دَ نبيانو نه بل څوک . “
هغۀ ورته ووئيل چه ” تاسو څۀ وايئ ، چه زَۀ څوک يم ؟ “
شمعُون پطروس جواب ورکړو ، ” تۀ دَ ژوندى خُدائے زوئے مسيح ئے . “
بيا عيسىٰ ووئيل ، ” اَئے دَ يوحنا زويه شمعُونه ! تۀ بے شکه بختور يے . تا دا خبره دَ فانى اِنسان نه نۀ ده زده کړے بلکه زما آسمانى پلار دا ستا په زړۀ کښے اچولے ده .
خو زَۀ تا ته دا وايم چه تۀ پطروس ئے ، چه معنىٰ ئے ګټ دے ، چه زَۀ به خپل جماعت په دے ګټ آبادوم ، اَؤ مرګ به په دے هيڅ کله غالبيدے نۀ شى .
زَۀ به تا له دَ آسمان دَ بادشاهئ کُنجيانےدرکړم ، هر څۀ چه تۀ په مزکه تړے هغه به په آسمان کښے وتړلے شى ، اَؤ هر څۀ چه تۀ په مزکه پرانزے هغه به په آسمان کښے پرانستلے شى . “
بيا هغۀ خپلو مُريدانو ته په ټينګه ووئيل چه ” هيچا ته دا مۀ وايئ چه مسيح زَۀ يم . “
دَ هغه وخت نه عيسىٰ خپلو مُريدانو ته دا خبره څرګنده کړه چه ” ضرورى دى چه زَۀ به بيتُ المُقدس ته ځم اَؤ هلته به دَ مشرانو اَؤ دَ مشرانو کاهنانو اَؤ دَ شرعے دَ عالمانو له لاسه ډير آزارولے شم اَؤ ووژلے شم اَؤ په دريمه ورځ به بيا پاڅولے شم . “
بيا پطروس هغه دَ مټ نه ونيوو اَؤ ملامت ئے کړو اَؤ وئے وئيل چه ” خُدائے دِ نۀ کړى مالکه ! په تا دِ داسے هيڅ کله هم ونۀ شى . “
بيا عيسىٰ مخ ورواړوو اَؤ پطروس ته ئے ووئيل ، ” لرے شه شيطانه ! تۀ زما دَ لارے خنډ ئے ، تۀ دَ بنى آدمو غوندے سوچ کوے ، دَ خُدائے په رنګ نه . “
بيا عيسىٰ خپلو مُريدانو ته ووئيل چه ” څوک په ما پسے راتلل غواړى ، هغه دِ دَ خپل ځان نه مُنکر شى ، خپله سولئ دِ په خپله راواخلى اَؤ ما پسے دِ راځى .
څوک چه ځان بچ کوى هغه به ئے ورک کړى ، خو که څوک زما دَ خاطره ځان ورک کړى هغه به خپل ژوندُون بيا مُومى .
که يو سړے دَ خپل ژوندُون په بدل کښے ټول جهان ومُومى نو څۀ ئے ومُوندل ؟ اَؤ دَ خپل ژوندُون دوباره مُوندلو دَ پاره هغه کُومه بيعه ورکولے شى ؟
ځکه چه اِبن آدم به دَ خپل پلار په لوئى کښے دَ خپلو فرښتو په ملګرتيا کښے راځى اَؤ بيا به هغه هر چا ته دَ خپل کړى عمل بدل ورکوى .
زَۀ تاسو ته دا وايم چه په دے ځائے کښے داسے کسان شته چه هغوئ به تر هغے نۀ مرى تر څو چه هغوئ اِبن آدم خپلے بادشاهئ ته په راتلو ونۀ وينى . “
شپږ ورځے پس عيسىٰ پطروس ، يعقوب اَؤ دَ هغۀ ورور يوحنا دَ ځان سره يو اُوچت غر ته وخيژول . هلته دوئ يواځے وُو .
اَؤ دَ هغوئ په موجودګئ کښے دَ هغۀ شکل بدل شو اَؤ دَ هغۀ مخ لکه دَ نمر وځليدو اَؤ دَ هغۀ جامے لکه دَ رڼا سپينے شوے .
اَؤ هغوئ وليدل چه مُوسىٰ اَؤ اِلياس ورله راغلل اَؤ دَ هغۀ سره ئے خبرے کولے .
بيا پطروس ووئيل ، ” مالکه ! دا څومره ښه خبره ده چه مُونږ هم دلته موجُود يُو . که ستاسو خوښه وى نو زَۀ به دلته درے کوټے جوړے کړم ، يو تاله ، يوه مُوسىٰ له اَؤ يو اِلياس له . “
هغۀ لا دا خبره کوله چه ناڅاپى يوه روښانه وريځ راخوره شوه اَؤ په هغوئ سورے شوه اَؤ دَ وريځے نه آواز راغے ، ” دا زما محبوب زوئے دے دَ چا نه چه زَۀ رضا يم . دَ هغۀ خبرے واؤرئ ! “
دَ دے آواز په آوريدو مُريدان دَ ويرے نه پړ مخے پريوتل .
بيا عيسىٰ هغوئ له ورغے ، په هغوئ ئے لاس ولګوو اَؤ ورته ئے ووئيل ، ” پاڅئ ! مۀ ويريږئ ! “
کله چه هغوئ سترګے وغړولے نو بغير دَ عيسىٰ نه ئے هيڅ ونۀ ليدل .
دَ غرۀ نه چه هغوئ ښکته راکُوزيدل نو عيسىٰ هغوئ ته حُکم ورکړو چه ” دا واقعه تر هغے چا ته مۀ وايئ تر څو چه اِبن آدم دَ مړو نه ژوندے پورته کړے شوے نۀ وى . “
مُريدانو په هغۀ يو سوال وکړو چه ” بيا زمُونږ دَ شرعے عالمان ولے داسے وائى چه اِلياس به خامخا وړوُمبے راځى ؟ “
هغۀ ورته ووئيل ، ” هو اِلياس به راځى اَؤ هر څۀ به سموى .
خو زَۀ تاسو ته وايم چه اِلياس خو راغلے دے ، ولے هغوئ پيژندلے نۀ دے اَؤ چه څۀ دوئ غوښتل هغه ئے ورسره وکړل . اَؤ دغه شان به هم اِبن آدم دَ هغوئ دَ لاسه تکليفونه تيروى . “
بيا مُريدان پوهه شول چه هغه مُونږ ته دَ بپتسمه ورکوُونکى يحيىٰ په باب کښے وائى .
کله چه هغوئ خلقو ته واپس راغلل نو يو سړے عيسىٰ ته راغے ، دَ هغۀ په وړاندے په زنګُونو شو
اَؤ وئے وئيل ، ” مالکه ! زما په زوى رحم وکړه ! په هغۀ مِرګى راځى اَؤ ډير ئے ربړوى اَؤ کله خو ئے په اور کښے غورزوى اَؤ کله ئے په اوبو کښے .
ما هغه ستا مُريدانو ته راوستلے وو خو هغوئ روغ نۀ کړے شو “
عيسىٰ په جواب کښے ووئيل چه ” اَئے بے ايمانه اَؤ بے لارے پيړئ ! زَۀ به تر څو تاسو سره يم اَؤ زَۀ به تر څو ستاسو زغم کوم ؟ هغه دلته ما له راوله . “
بيا عيسىٰ هغه وزورلو ، نو بد رُوح هغه پريښودو اَؤ سمدستى هغه هلک روغ شو .
دَ دے نه پس مُريدان عيسىٰ ته ځان له راغلل اَؤ تپوس ئے وکړو چه ” دا مُونږ ولے لرے کولے نۀ شو ؟ “
هغۀ جواب ورکړو چه ” ستاسو عقيده ډيره کمزورے ده . زَۀ تاسو ته دا وايم ، که ستاسو عقيده دَ شړشمو دَ دانے هومره وى نو تاسو دے غر ته ووايئ چه دَ دلته نه هلته لاړ شه ، نو دے به وخوزيږى . اَؤ هيڅ کار به تاسو دَ پاره نامُمکن نۀ وى . “
کله چه هغوئ په ګليل کښے يو ځائے روان وُو نو عيسىٰ ورته ووئيل چه ” اِبن آدم به دَ بنى آدمو په لاس ورکړے شى .
هغوئ به دَئے ووژنى ، بيا به په دريمه ورځ هغه ژوندے پاڅولے شى . “ نو هغوئ ډير غمژن شول .
کله چه دوئ کفرنحوم ته راغلل نو دَ خُدائے دَ کور خزانچى پطروس ته راغے اَؤ تپوس ئے ترے وکړو چه ” آيا ستا اُستاذ دَ خُدائے دَ کور خِراج ورکوى څۀ ؟ “
پطروس ورته ووئيل چه ” هغه ئے ورکوى . “ خو کله چه پطروس دننه لاړو نو عيسىٰ دَ هغۀ دَ وينا نه وړاندے ووئيل چه ” اَئے شمعُونه ! ته په دے باره کښے څۀ وائے چه دَ دُنيا بادشاهان دَ چا نه محصُول اَؤ خِراج آخلى ، دَ خپلو خلقو نه که دَ پردو نه ؟ “
پطروس جواب ورکړو چه ” دَ پردو نه . “ عيسىٰ ووئيل ، ” نو بيا خو دَ دوئ خپل خلق معاف دى .
خو هر کله چه مُونږ بد نۀ خوښوو نو تۀ لاړ شه ، دَ درياب په اوبو کښے کُونډه ورواچوه اَؤ وړومبے چه کُوم کب تۀ ونيسے ، دَ هغۀ خُله وازه کړه ، نو تۀ به په کښے يوه دَ سپينو زرو سيکه ومُومے . هغه يوسه اَؤ ور ئے کړه ، دا به زمُونږ دَ دواړو محصُول پُوره کړى . “
هغه وخت مُريدان عيسىٰ ته راغلل اَؤ تپوس ئے ترے وکړو چه ” دَ آسمان په بادشاهئ کښے دَ ټولو نه لوئے څوک دے ؟ “
هغۀ يو ماشُوم راوبللو اَؤ دَ هغوئ په وړاندے ئے ودرَولو .
اَؤ ورته ئے ووئيل چه ” زَۀ تاسو ته دا وايم چه تر څو تاسو راوانۀ وړئ اَؤ دَ ماشُومانو په شان نۀ شئ نو تاسو به هيڅ کله هم دَ آسمان په بادشاهئ کښے داخل نۀ شئ .
هر هغه څوک چه ځان دَ دے ماشُوم په شان عاجز کړى نو هغه به دَ آسمان په بادشاهئ کښے دَ ټولو نه لوئے وى .
اَؤ هر څوک چه داسے يو ماشُوم زما په نامه قبول کړى هغه ما قبلوى “ .
خو هر هغه څوک چه په دے وړو ماشُومانو کښے چه په ما ئے ايمان راوړے دے ، يو له تيندک ورکوى ، نو دَ هغۀ دَ پاره دا غوره ده چه په خپله غاړه کښے دَ ژرندے پَل واچوى اَؤ په سمندر کښے ډوب شى .
دَ داسے تيندکُونو په وجه په دُنيا اَفسوس دے ! دا تيندکُونه به خامخا راځى خو اَفسوس په هغه چا چه دَ چا دَ لاسه راځى .
که چرے ستا لاس يا پښه تا ته تيندک درکوى نو پرے ئے کړه اَؤ ګُذار ئے کړه . ستا دَ پاره به دا غوره وى چه تۀ په ژوند کښے شل ګُډ ننوزے ، نه دا چه تۀ په دواړو لاسو پښو روغ ئے اَؤ دائمى اور ته واچولے شے .
که چرے ستا سترګه تا ته تيندک درکوى نو راوئے باسه اَؤ وئے غورزوه . ستا دَ پاره به دا غوره وى چه په يوے سترګے سره په ژوندُون کښے ننوزے ، په ځائ دَ دے چه په دواړو سترګو روغ ئے اَؤ دوزخ دِ ځائے وى .
خبردار ! په دے وړو کښے يو ته هم سپک مه ګورئ . زَۀ تاسو ته دا وايم چه دَ دوئ فرښتے په آسمان کښے هميشه زما دَ آسمانى پلار په مخکښے موجُودے وى .
ستاسو څۀ خيال دے ؟ فرض کړئ چه دَ يو سړى سل ګډے دى . که په هغو کښے يوه ورکه شى ، آيا هغه دا نورے يو کم سل دَ هغے يوے دَ لټولو دَ پاره دَ غرۀ په خوا کښے پرے نۀ ږدى ؟
اَؤ چه کله هغه دا بيا مُومى نو زَۀ تاسو ته دا وايم چه هغه دَ هغے په مُوندلو دَ دے يو کم سلو دَ موجودګئ نه زيات خوشحاله شى .
هم دغه شان ستاسو آسمانى پلار دا رضا نۀ ده چه دَ دے ماشُومانو نه دِ يو هم هلاک شى .
که چرے ستاسو يو ورور څۀ ګناه وکړى نو لاړ شئ اَؤ هغه په پرده کښے په دے ملامت کړئ اَؤ که هغه تاسو ته غوږ کيږدى نو تاسو خپل ورور دوباره ومُوندو .
خو که هغه ستاسو خبره وانۀ ورى نو بيا يو يا دوه تنه نور دَ ځان سره ملګرى کړئ دَ دے دَ پاره چه ” ټول رښتيا دَ دوؤ يا دريو ګواهانو په وړاندے ثابت کړے شى . “
که هغه دَ هغوئ هم وانۀ ورى نو دا خبره جماعت ته وړاندے کړئ اَؤ که چرے هغه دَ جماعت خبره هم ونۀ منى نو بيا دَ هغۀ سره داسے سلُوک وکړئ لکه چه دَ يو کافر ، بے لارے يا محصُولچى سره کولے شى .
” زَۀ تاسو ته وايم ، هر څۀ چه په مزکه تاسو منع کړل هغه به په آسمان کښے هم منع وى اَؤ څۀ چه تاسو په مزکه روا کړل هغه به په آسمان کښے هم روا وى .
زَۀ تاسو ته دا بيا وايم ، که چرے په تاسو کښے دوه تنه په يوه خبره يوه خُلۀ شى هغوئ چه څۀ سوال وکړى نو زما آسمانى پلار به ئے قبلوى .
ځکه چه دوه يا درے تنه چه چرته هم زما په نوُم يو ځائے شى نو زَۀ به دَ دوئ په مينځ کښے يم . “
بيا پطروس عيسىٰ له راغے اَؤ سوال ئے وکړو ، ” مالکه ! که زما ورور زما سره څۀ بد کوى نو زَۀ به ئے څو ځله معاف کوم ؟ تر اُووۀ ځلو پورے څۀ ؟ “
عيسىٰ جواب ورکړو ، ” زَۀ دا نۀ وايم چه اُووۀ ځله ، زَۀ دا وايم اُووۀ ځله تر اوياؤ پورے ،
دَ آسمان دَ بادشاهئ په حقله دِ هم په دغه جوړ اندازه ولګولے شى ، وائى چه يو بادشاه يو ځلے دَ خپلو خادمانو سره حساب راواخستو .
په اول سر کښے يو سړے داسے پيښ شو چه دَ هغۀ قرضه په لکُونو کښے وه ،
خو دَ هغۀ سره هيڅ هم نۀ وُو . نو دَ هغۀ مالک دا حکم وکړو چه هغه دِ سره دَ ښځے ، اؤلاد اَؤ هر څۀ مال حال چه لرى خرڅ کړے شى اَؤ قرض دِ ترے پُوره کړے شى .
سړے دَ خپل مالک په پښو پريوتو اَؤ وئے وئيل چه ما ته صبر وکړه ، زَۀ به ستا ټول قرض پرے کړم .
په مالک دَ دے خبرے دومره اثر وشو چه سړے ئے پريښودو اَؤ قرض ئے ورته وبخښو .
خو هر کله چه دا سړے بهر راووتو نو دَ خپلو ملګرو خادمانو نه يو خادم په مخه ورغے ، په چا چه دَ دَۀ سل ديناره قرض وُو . هغه ئے ونيوو ، مرئ ته ئے ورله لاس ورواچوو اَؤ ورته ئے ووئيل چه څۀ چه زما در پورے دى ، هغه راکړه !
هغه ملګرے خادم دَ دَۀ په پښو پريوتو اَؤ زارى ئے ورته وکړه چه ما ته زړۀ لوئ کړه ، زَۀ به دِ قرض پرے کړم .
خو هغۀ ونۀ منله اَؤ په بندى خانه کښے ئے واچوو تر هغه پورے چه قرض پرے نۀ کړى .
نورو خادمانو چه دا څۀ وليدل نو ډير خفه شول . هغوئ خپل مالک ته لاړل اَؤ ټوله قيصه ئے ورته تيره کړه .
هغۀ دا سړے راوبلو اَؤ ورته ئے ووئيل چه ” اَئے بد تميزه ! چه کله تا ما ته زارى وکړه نو ما درته ټول قرض وبخښو .
آيا په تا کښے دومره سړيتوب نۀ وو چه په ملګرى خادم دِ داسے رحم کړے وے لکه ما چه په تا وکړو ؟ “
دَ هغۀ مالک ډير غُصه شو اَؤ دَئے ئے خپل داروغه ته تر هغے حواله کړو تر څو چه ئے ټول قرض واپس کړے نۀ وى .
دغه شان سلُوک به زما آسمانى پلار تاسو سره کوى ، تر هغے چه تاسو ټول خپل ورُوڼه په رښتيا معاف نۀ کړئ . “
څۀ وخت چه عيسىٰ دا خبرے خلاصے کړے نو دَ ګليل نه روان شو اَؤ دَ اُردن پورے غاړه دَ يهوديه علاقے ته راغے .
ګڼ خلق ورپسے وُو اَؤ هغۀ هغوئ هلته روغ کړل .
څۀ فريسيان راغلل اَؤ په دے ئے دَ هغۀ آزميښت وکړو چه ” آيا دَ يو سړى دَ پاره دا روا دى چه په هره وجه چه وى خپلے ښځے ته طلاق ورکړى ؟ “
هغۀ په جواب کښے ورته ووئيل چه ” آيا تاسو دا نۀ دى لوستى چه خالق په اول سر کښے ” نر اَؤ ښځه پيدا کړل ؟ “
اَؤ وئے وئيل چه ” په دے وجه به سړے خپل مور پلار نه بيل شى اَؤ دَ خپلے ښځے سره به يو ځائے شى ، اَؤ دا دواړه به يو وجُود شى . “
نو دوى دوه نۀ دى بلکه يو وجُود دى . ځکه چه خُدائے دوئ يو ځائے کړى دى نو بنى آدم دِ ئے کله هم نۀ جُدا کوى . “
هغوئ دا اِعتراض وکړو چه ” بيا مُوسىٰ حکم ولے کړے دے چه په طلاق نامه دِ سړے خپله ښځه پريښودے شى ؟ “
هغۀ جواب ورکړو چه ” مُوسىٰ تاسو ته دَ خپلے ښځے دَ پريښودو اِجازت ستاسو دَ زړُونو دَ سختوالى په وجه درکړو ، خو دَ شروع نه خبره داسے نۀ وه .
زَۀ تاسو ته وايم چه که څوک بغير دَ زِناکارئ دَ جُرم نه په بله څۀ وجه خپلے ښځے ته طلاق ورکوى اَؤ بل وادۀ کوى نو هغه زِنا کوى . “
مُريدانو عيسىٰ ته ووئيل ، ” که دَ سړى دَ خپلے ښځے سره دا حال وى نو دا به ښۀ وى چه څوک دے هډو وادۀ نۀ کوى . “
دَ دے په جواب کښے عيسىٰ ووئيل چه ” دا خبره داسے ده چه هر سړے ئے نۀ شى منلے خو يواځے هغه خلق چه خُدائے دَ زغملو طاقت ورکړے وى .
ځنے داسے خلق دى چه دَ مور دَ ګيډے نه يا خو خواجه پيدا دى اَؤ يا بنى آدمو خواجه کړى دى ، خو ځنے داسے دى چه هغوئ خپل ځانُو نه دَ آسمان دَ بادشاهئ دَ پاره خواجه کوى . څوک ئے چه قبلولے شى هغه دِ قبول کړى “ .
هغوئ عيسىٰ ته ماشُومان راوستل چه لاس پرے کيږدى اَؤ دُعا ورته وکړى ، خو مُريدانو ورټل .
عيسىٰ هغوئ ته ووئيل چه ” ماشُومان راپريږدئ چه ما ته راشى اَؤ مه ئے منع کوئ ځکه چه دَ آسمان بادشاهى هم دَ داسے خلقو ده . “
بيا هغۀ په هغوئ لاسُونه راکښل اَؤ روان شو .
اَؤ بيا يو سړے عيسىٰ له راغے اَؤ سوال ئے وکړو ، ” اُستاذه ! زَۀ کُومه داسے نيکى وکړم چه تل عمرى ژوندون مے نصيب شى ؟ “
عيسىٰ ورته ووئيل ، ” دَ نيکئ په حقله ولے تپوس کوے ؟ نيک خو يو دے ، خو که تۀ غواړے چه په تل عُمرى ژوندُون کښے داخل شے نو دَ شرعے په حُکمُونو عمل کوه . “
هغه سړى تپوس وکړو چه ” کُوم حُکمُونه ؟ “ عيسىٰ ورته ووئيل ، ” قتل مه کوه ، زِنا مه کوه ، غلا مه کوه ، دَ دروغو ګواهى مه کوه ،
دَ مور پلار عزت کوه اَؤ دَ خپل ګاونډى سره دَ ځان په شان مينه کوه . “
هغه ځوان جواب ورکړو چه ” ما په دے ټولو عمل کړے دے خو په ما کښے څۀ کمے دے ؟ “
عيسىٰ ورته ووئيل ، ” که تۀ کامِل کيدل غواړے نو لاړ شه ، خپل ټول مال اَسباب خرڅ کړه اَؤ خوارانو ته ئے ورکړه ، نو بيا به تۀ دَ آسمان خزانے ومُومے . بيا راځه اَؤ په ما پسے شه . “
هغه ځوان چه دا خبره واؤريده نو خفه زهير لاړو ځکه چه هغه ډير مالدار سړے وو .
عيسىٰ خپلو مُريدانو ته ووئيل چه ” بے شکه مالدار ته دَ آسمان په بادشاهئ کښے داخليدل ګرانه خبره ده .
زَۀ درته دوباره وايم چه دَ يو اُوښ دَ پاره دَ ستنے په سُوم کښے تيريدل آسان دى ، په نسبت دَ يو مالدار سړى دَ خُدائے په بادشاهئ کښے داخليدل . “
مُريدانو چه دا واؤريدل نو حق حيران شول . هغوئ تپوس وکړو ، ” نو بيا به څوک خلاصُون مُومى ؟ “
عيسىٰ هغوئ ته وکتل اَؤ ورته ئے ووئيل چه ” دَ بنى آدم دَ پاره خو دا نامُکنه ده ولے خُدائے هر څۀ کولے شى “ .
په دے خبرے پطروس ووئيل چه ” مُونږ خو دَ دے دَ پاره هر څۀ پريښى دى چه تا پسے روان شُو ، نو هلته به زمُونږ دَ پاره څۀ وى ؟ “
عيسىٰ ورته په جواب کښے ووئيل ، ” زَۀ تاسو ته دا وايم چه په هغه جهان کښے هر کله چه اِبن آدم دَ خپلے لوئى په تخت کښينى نو تاسو چه ما پسے شوى يئ به هم په دولسو تختُونو کښينئ اَؤ تاسو به دَ بنى اِسرائيلو دَ دولسو قبيلو مُنصفان شئ .
هر هغه چا چه زما دَ خاطره ورُوڼه ، خويندے ، پلار ، مور ، اَؤلاد ، مزکه ، جائيداد اَؤ کورُونه پريښى دى هغوئ به يو په سل بيا مُومى اوتل عُمرى ژوندون به ئے نصيب شى .
خو ډير وړُومبى به وروستى کړے شى اَؤ ډير وروستى به وړُومبى شى “ .
دَ آسمان بادشاهى دَ دے په شان ده چه يو ځلے دَ مزکے يو مالک وو . يو سحر هغه دَ کور نه ووتو چه دَ خپلو دَ انګُورو دَ باغ دَ پاره مزدُوران ونيسى .
اَؤ چه کله ئے دَ ورځے مزدُورى ورسره مقرره کړه نو هغوئ ئے کار ته وليږل .
کچه غرمه چه هغه بهر ووتو نو په بازار کښے ئے يو څو وزګار کسان نور وليدل .
هغوئ ته ئے ووئيل چه ځئ دَ هغه نورو مزدُورانو سره دَ انګُورو په باغ کښے کار وکړئ اَؤ زَۀ به تاسو ته مناسبه مزدُورى در کړم .
نو دوئ لاړل . غرمه اَؤ ماسپښين هغه بيا بهر ووتو اَؤ هغه شان بندوبست ئے وکړو .
دَ نمر پريوتو نه يوه ګينټه مخکښے هغه بيا ووتو اَؤ يوه بله ډله ئے وزګاره وليده . نو هغۀ دوئ ته ووئيل چه تاسو ولے ټوله ورځ داسے خوشى ګرزئ اَؤ هيڅ کار نۀ کوئ ؟
هغوئ ورته ووئيل چه مُونږ ته چا دَ څۀ کار نۀ دى وئيلى . هغۀ ووئيل چه ځئ ، تاسو هم دَ نورو سره دَ انګورو په باغ کښے يو ځائے شئ .
چه ماښام شو نو دَ باغ مالک خپل ناظِر ته ووئيل چه مزدُوران راوغواړه اَؤ دَ هغوئ مزدُورى ورکړه ، دَ وروستئ ډلے نه شروع کړه اَؤ په وړُومبئ ئے ختمه کړه .
چا چه دَ ماښام نه يوه ګينټه اول کار شروع کړے وو هغوئ ورغلل اَؤ ورته ئے دَ پُوره ورځے مزدُورى ورکړه .
اَؤ هر کله چه دَ وړُومبو مزدُورانو وار راغے نو دَ هغوئ دا طمع وه چه څۀ به زيات ومُومى ، خو هغوئ ته هم هغه څۀ ورکړے شول څومره چه نورو ته ورکړى شوى وُو .
هغوئ چه مزدُورى واخسته نو دَ کور مالک ته وګوريدل چه
دے وروستنو خو يوه ګينټه کار کړے دے اَؤ مُونږ سره دِ يو برابر کړل چا چه ټوله ورځ په سره غرمه دَ ځانه خولے ايستے دى !
هغۀ يو ته مخ راواړَوو اَؤ وئے وئيل ، زما ملګريه ! ما درسره هيڅ زياتے نۀ دے کړے . تا دَ ورځے په مزدُورئ راسره فيصله نۀ وه کړے څۀ ؟
خپله مزدُورى واخله اَؤ کور ته ځه . دا زما خوښه ده چه ورستنى سړى ته هم هغه څۀ ورکړم څۀ چه مے هم تا ته درکړى دى .
دا زما اِختيار نۀ دے څۀ چه زَۀ خپل مال څنګه وويشم ؟ تۀ په دے راته په بد نظر ګورے چه زَۀ سخى يم ؟
دغه شان ورستنے وړُومبے شى اَؤ وړُومبے ورستنے .
عيسىٰ بيتُ المُقدس ته روان وو اَؤ په لاره ئے دولس مُريدان ځان له کړل اَؤ ورته ئے ووئيل ،
” مُونږ اوس بيتُ المُقدس ته ځُو اَؤ اِبن آدم به مشرانو کاهنانو اَؤ دَ شرعے عالمانو ته په حواله کړے شى . هغوئ به پرے دَ قتل حُکم وکړى ،
اَؤ غيرو خلقو ته به ئے حواله کړى چه هغوئ به ورپورے ټوقے وکړى ، په کروړو به ئے ووهى اَؤ په سولئ به ئے وخيژوى ، اَؤ په دريمه ورځ به هغه بيا ژوندے پورته کړے شى . “
بيا دَ زبدى دَ زامنو مور دَ خپلو زامنو سره ورغله ، په سجده ورته پريوته اَؤ سوال ئے ورته وکړو .
عيسىٰ ورته ووئيل ، ” تۀ څۀ غواړے ؟ “ هغے ورته ووئيل چه ” زَۀ دا غواړم چه ستا په بادشاهئ کښے دِ زما دواړه زامن ستا په څنګ کښے ناست وى ، يو ستا ښى لاس ته اَؤ بل ګس لاس ته “
عيسىٰ هغه ورُوڼو ته مخ ورواړوو اَؤ ورته ئے ووئيل ، ” تاسو چه څۀ غواړئ په هغے نۀ پوهيږئ . کُوم دَ مُصيبتونو کنډول چه زَۀ ئے څښُونکے يم آيا تاسو به هغه وڅښلے شئ ؟ “ هغوئ جواب ورکړو چه ” هو ، مُونږ ئے څښے شُو . “
بيا هغۀ هغوئ ته ووئيل چه ” تاسو به بے شکه زما کنډول وڅښئ خو دا زما په اِختيار کښے نۀ دے چه څوک خپل ښى اَؤ ګس لاس ته کښينوم ، دا دَ هغه چا په برخه دى چه زما پلار ورته مقرر کړى دى . “
کله چه هغه نورو لسو دا واؤريدل نو هغوئ دَ هغه دوؤ ورُوڼو نه خفه شول .
نو عيسىٰ هغوئ راوبلل اَؤ ورته ئے ووئيل چه ” تاسو ته پته ده چه په دُنيا کښے دَ غيرو قومونو حاکمان دوئ دَ خپل قابو لاندے ساتى اَؤ دَ هغوئ اميران پرے زور ښئى .
خو په تاسو کښے دِ داسے نۀ وى . په تاسو کښے چه څوک لوۓ کیدل غواړی هغه دِ ستاسو خادم شی
هر هغه څوک چه په تاسو کښے دَ ټولو نه وړُومبے کيدل غواړى هغه دِ په خپله خوښه دَ ټولو غلام شى .
لکه چه اِبن آدم دَ دے دَ پاره نۀ دے راغلے چه دَ هغۀ خدمت دِ وکړے شى بلکه دَ نورو خدمت دِ وکړى اَؤ خپل ژوند دِ دَ ډيرو دَ پاره قُربان کړى . “
کله چه هغوئ دَ يريحو نه وتل نو ډير خلق ورپسے روان وُو .
دَ لارے په غاړه دوه ړاندۀ سړى ناست وُو . هغوئ چه دا واؤريدل چه عيسىٰ په دے لاره تيريږى نو هغوئ چغے کړے ، ” اَئے مالکه ! په مُونږ رحم وکړه ! دَ داؤد زويه ! “
خلقو وزورل اَؤ ورته ئے ووئيل چه غلى شئ . خو هغوئ نورے هم چغے کړے چه ” مالکه ! په مُونږ رحم وکړه ! اَئے دَ داؤد زويه ! “
عيسىٰ ودريدو اَؤ هغوئ ئے راوبلل اَؤ ورته ئے ووئيل چه ” تاسو زما نه څۀ غواړئ ؟ “
هغوئ ووئيل مالکه ! مُونږ خپل نظر غواړُو .
دَ عيسىٰ زړۀ پرے ډير وسوزيدو اَؤ دَ هغوئ سترګو له ئے لاس وروړو اَؤ هغوئ سمدستى بينا شول اَؤ ورپسے روان شول .
هغوئ بيتُ المُقدس ته نزدے شول اَؤ کله چه دوئ بيتِ فګے اَؤ دَ ښونانو غر ته ورسيدل نو عيسىٰ دوه مُريدان دَ دے هداياتو سره واستول چه
” مخامخ کلى ته ورشئ چرته چه به تاسو سمدستى يوه خره سره دَ کُوچى تړلے ومُومئ . هغه پرانزئ اَؤ ما له ئے راولئ .
که څوک درته څۀ وائى نو ورته ووايئ چه دا زمُونږ دَ مالک په کار دى اَؤ هغه به ئے تاسو سره سمدستى راپريږدى . “
دا دَ هغے پيشن ګوئى پُوره کول دى چه په کښے وئيلى شوى دى چه :
” دَ صيون لُور ته ووايئ چه ګوره ! ستا بادشاه درروان دے ، څوک چه حليم دے ، په خرۀ سور ، بلکه يو بار وړُونکى کُوچى باندے سور . “
مُريدان لاړل اَؤ هغه څۀ ئے وکړل چه عيسىٰ ورته وئيلى وُو .
خره اَؤ کُوچے ئے راوستل ، هغوئ خپلے قباګانے پرے واچولے اَؤ عيسىٰ پرے سور شو .
ګڼو خلقو خپلے جامے دَ هغۀ په لاره کښے وغوړَولے اَؤ ځنے خلقو دَ ونو څانګے راماتے کړے اَؤ لاره ئے ورته ښائسته کړه .
بيا کُومه ډله چه ترے وړاندے روانه وه اَؤ چه کُومه ورپسے وه هغوئ ټولو دا چغے وهلے ، ” دَ داؤد زوى ته دِ ثنا ! مبارک هغه دے چه دَ رب په نُوم راځى . په هغۀ دِ په آسمان کښے هم ثنا وى ! “
کله چه عيسىٰ بيتُ المُقدس ښار ته ورننوتو نو ټول ښار بے قابو شو اَؤ په جوش کښے راغے اَؤ تپوس ئے وکړو چه ” دا څوک دے ؟ “
اَؤ بے شماره خلقو ورته جواب ورکړو چه ” دا عيسىٰ نبى دے ، دَ ګليل دَ ناصرت نه . “
عيسىٰ بيا دَ خُدائے کور ته ورننوتو اَؤ هغه ټول خلق چه دَ خُدائے په کور کښے ئے سوداګرى کوله ، هغه ئے وشړل اَؤ دَ صرافانو تختے اَؤ دَ کونترو دَ خرڅوُونکو تختګئ ئے په بل مخ واړَولے ،
اَؤ ورته ئے ووئيل چه ” صحيفے وائى چه : ” زما کور به دَ دُعا کور شى ، “ خو تاسو ترے دَ ډاکوانو غار جوړَوئ . “
دَ خُدائے په کور کښے ورته ړاندۀ اَؤ شل ګُډ خلق راغلل اَؤ دَۀ هغوئ روغ کړل .
کاهنانو اَؤ دَ شرعے عالمانو چه دا نا آشنا کارُونه وليدل چه هغۀ وکړل اَؤ دَ خُدائے په کور کښے دَ ننه ئے چه دَ ماشومانو دا چغے واؤريدے چه ” دَ داؤد په زوى دِ ثنا وى ، “
نو هغۀ ته ئے ووئيل چه ” دا ماشومان چه څۀ وائى ، ته ئے آؤرے ؟ “ عيسىٰ جواب ورکړو چه ” هو ، زَۀ ئے آؤرم . آيا تاسو صحيفے نۀ دى لوستے چه : ” دَ وړو اَؤ تى رودُونکو دَ خُلے نه تا ثنا کامله کړه . “ “
بيا ئے دوئ پريښودل اَؤ دَ ښار نه بهر بيتِ عنياه ته لاړل اَؤ هلته ئے شپه تيره کړه .
بل سحر چه عيسىٰ ښار ته راتلو نو وږے شو .
دَ لارے په غاړه ئے دَ اينځر يوه ونه وليده اَؤ هغے ته ورغے خو بغير دَ پاڼو ئے په کښے هيڅ ونۀ مُوندل . هغۀ ونے ته ووئيل چه ” تۀ دِ پس له دے تل تر تله شنډه يئے ! “ اَؤ ونه په هغه ټکى وچه شوه .
مُريدان په دے ننداره حيران شول . هغوئ تپوس وکړو چه ” دا لا څۀ چل دے ؟ دا ونه څنګه داسے سمدستى وچه شوه ؟ “
عيسىٰ ورته جواب ورکړو چه ” زَۀ تاسو ته دا وايم چه که چرے ستاسو ايمان کامل وى اَؤ شک نۀ کوئ نو تاسو به هم هغه څۀ وکړئ کُوم چه دَ اينځر په ونه وشول ، بلکه لا دَ دے نه هم زيات . که تاسو تش دے غرۀ ته ووايئ دَ دے خپل ځايه پورته شه اَؤ سمندر کښے ګُذار شه ، نو څۀ چه تاسو وايئ هغه به وشى .
کُومه دُعا چه تاسو په ايمان وغواړئ نو هغه به واړه قبُوله شى . “
عيسىٰ دَ خُدائے کور ته ننوتو اَؤ کله چه تعليم ئے ور کولو نو مشر کاهن اَؤ دَ قوم مشران ورته راغلل اَؤ دا سوال ئے پرے وکړو چه ” تۀ دا کارُونه په کُوم اِختيار کوے اَؤ دا اِختيار تاله چا درکړے دے ؟ “
عيسىٰ جواب ورکړو چه ” زَۀ هم ستاسو نه يو تپوس کوم ، تاسو ئے جواب راکړئ اَؤ زَۀ به بيا درته وښايم چه دا کارُونه زَۀ په کُوم اِختيار کوم .
دَ يحيىٰ بپتسمه دَ خُدائے دَ لورى وه که دَ سړو ؟ “ هغوئ په خپلو کښے په بحث شول چه ” که مُونږ دا ووايو چه دَ خُدائے دَ طرفه وه ، نو دے به دا ووائى چه بيا تاسو پرے ايمان ولے نۀ راؤړو ؟
اَؤ که دا ووايو چه دَ بنى آدمو دَ طرفه وه ، نو هسے نۀ چه خلق مو ونيسى ځکه چه هغوئ ټول يحيىٰ نبى منى . “
نو هغوئ جواب ورکړو چه ” مُونږ هيڅ خبر نۀ يُو . “ عيسىٰ ورته ووئيل چه ” بيا به زَۀ هم دا درته ونۀ ښئيم چه زَۀ په کُوم اِختيار دا کارُونه کوم .
خو تاسو په دے حقله څۀ خيال کوئ چه دَ يو سړى دوه زامن وُو . هغۀ وړُومبى ته لاړو اَؤ ورته ئے ووئيل چه زما زويه ! لاړ شه اَؤ نن دَ انګورو په باغ کښے کار وکړه .
هلک ورته جواب ورکړو چه پلاره ! زَۀ نۀ ځم ، خو وروستو هغه پيښمانه شو اَؤ لاړو .
بيا پلار دويم زوى له راغے اَؤ ورته ئے هغه شان ووئيل . خو هغۀ جواب ورکړو چه زَۀ به ځم ، خو هغه باغ ته لاړ نۀ شو .
په دواړو کښے کُوم يو دَ پلار په رضا کار وکړو ؟ “ هغوئ ووئيل چه ” وړُومبى . “ بيا عيسىٰ ورته ووئيل ، ” زَۀ تاسو ته دا وايم چه محصُولچيان اَؤ کنجرئ به هم دَ خُدائے په بادشاهئ کښے ستاسو نه مخکښے داخليږى .
ځکه چه کله چه يحيىٰ تاسو ته دَ سمے لارے دَ ښودلو دَ پاره راغے نو تاسو پرے يقين ونۀ کړو ، خو محصُولچيان اَؤ کنجرو پرے ايمان راؤړو . اَؤ سره دَ دے چه تاسو دا وليدل ، تاسو پښيمانه نۀ شوئ اَؤ هغه مو ونۀ منلو .
يو بل مِثال واؤرئ : يو زميندار وو چه دَ انګورو باغ ئے ولګولو ، ګير چا پيره ئے ديوال ترے تاؤ کړو اَؤ په کښے ئے دَ شرابو بټئ ولګوله اَؤ دَ څوکيدارئ دَ پاره ئے په کښے يو برج جوړ کړو اَؤ بيا ئے باغوانانو ته په اِجاره ورکړو اَؤ بل مُلک ته لاړو .
کله چه دَ ميوے موسم راغے هغۀ خپل غُلامان باغوانانو ته واستول چه خپله برخه ترے واخلى .
خو هغوئ دَ هغۀ غُلامان ونيول ، يو ئے ووهو ، دويم ئے مړ کړو اَؤ دريم ئے سنګسار کړو .
بيا هغۀ نور غُلامان ورواستول ، دا ځل زيات کسان وُو اَؤ هغوئ ورسره هم هغه سلوک وکړو .
په آخر کښے ئے خپل زوئے په دے خيال ورواستولو چه ګنى زما دَ زوى لحاظ خو به وکړى .
خو چه باغوانانو دَ دَۀ زوئے وليدو نو يو بل ته ئے ووئيل چه هم دغه وارث دے ، راځئ چه مړ ئے کړُو اَؤ په ميراث ئے قبضه وکړو .
اَؤ هغه ئے راونيوو دَ انګورو دَ باغ نه ئے بهر راوغورزولو اَؤ مړ ئے کړو .
کله چه دَ انګورو دَ باغ مالک راشى نو ستاسو څۀ خيال دے چه هغه به دَ دے باغوانانو سره څۀ سلوک کوى ؟ “
هغوئ جواب ورکړو چه ” هغه به دا وران کارى خامخا ووژنى اَؤ باغ به نورو باغوانانو له په اِجاره ورکړى ، څوک چه به په موسم کښے دَ دَۀ دَ ميوے برخه پُوره پُوره ورکوى . “
بيا عيسىٰ هغوئ ته ووئيل چه ” تاسو چرے په صحيفو کښے دا نۀ دى لوستى چه : ” کُوم کاڼے چه ګِلکارانو رد کړو ، هم هغه دَ ګُوټ سر شو . دا دَ خُدائے دَ طرفه وشو ، اَؤ دا زمُونږ په نظر کښے عجيبه خبره ده . “
ځکه زَۀ تاسو ته وايم چه دَ خُدائے بادشاهى به تاسو نه واخيستے شى اَؤ هغه قوم له به ورکړے شى څوک چه ئے پُوره ميوه ورکوى .
هر څوک چه دَ دے کاڼى سره تيندک وخورى هغه به ټوټے ټوټے شى ، اَؤ که په چا دا راوغُورزيږى نو هغه به چيخڼى کړى . “
کله چه مشرانو کاهنانو اَؤ فريسيانو دا مثالُونه واؤريدل نو هغوئ پوهه شول چه دا ټول مِثالُونه په هغوئ پورے دى .
هغوئ غوښتل چه دَئے ګرفتار کړى خو دَ خلقو نه ويريدل ځکه چه هغوئ عيسىٰ نبى ګڼلو .
بيا عيسىٰ هغوئ ته په مِثالُونو کښے ووئيل ،
” دَ آسمان بادشاهى دَ هغه بادشاه په شان ده چه دَ خپل زوئے دَ وادۀ ډوډئ ئے وکړه .
خو کله چه هغۀ خپل غُلامان په رابللو شوؤ خلقو پسے واستول نو هغوئ رانۀ غلل .
هغۀ بيا نور غُلامان ورپسے واستول اَؤ ورته ئے ووئيل چه چه رابللو شوؤ خلقو ته دا ووايئ چه دا ډوډئ ما ستاسو دَ پاره کړے ده . ما خپل غويان اَؤ څاربۀ څاروى ستاسو دَ پاره حلال کړى دى ، هر څۀ تيار دى ، سمدستى وادۀ ته راشئ .
خو هغوئ ئے هيڅ پرواه ونۀ کړه ، يو خپل پټى ته لاړو اَؤ بل خپلے سوداګرئ ته .
اَؤ نورو دَ هغۀ غُلامان ونيول ، بے عزته ئے کړل اَؤ وئے وژل .
بادشاه غصه شو ، هغۀ دَ هغه خُونيانو دَ وژلو دَ پاره لښکر واستولو اَؤ دَ هغوئ ښار ئے وسوزولو .
بيا هغۀ خپلو غُلامانو ته ووئيل ، دَ وادۀ ډوډئ تياره ده خو کُوم ميلمانۀ چه ما رابللى وُو هغوئ دَ دے عزت لائق نۀ وُو .
لويو لارو اَؤ چوکُونو ته لاړ شئ اَؤ هر څوک چه بيا مُومئ ډوډئ ته ئے راولئ .
غُلامان بازار ته ووتل اَؤ ښه اَؤ بد ټول ئے راوبلل اَؤ دغه شان دَ ميلمنو نه کوټه ډکه شوه .
څۀ وخت چه بادشاه راغے چه ميلمانۀ ووينى نو هغۀ وکتل چه يو سړى دَ وادۀ جامے نۀ وے آغوستے .
بادشاه ورته ووئيل چه زما ملګريه ! تۀ دَ وادۀ دَ جامو نه بغير دلته څنګه راغلے ؟ هغۀ سره هيڅ جواب نۀ وو .
نو بادشاه خپلو خادمانو ته ووئيل چه دَ دَۀ لاس اَؤ پښے وتړئ اَؤ بهر په تيارۀ کښے ئے وغورزوئ ، هغه ځائے چه ژړا اَؤ دَ غاښُونو چيچل به په کښے وى .
ځکه چه رابللى شوى خو ډير دى ، ولے غوره شوى لږ . “
بيا فريسيان لاړل اَؤ صلاح ئے وکړه چه څنګه ئے په خپلو خبرو کښے ونښلوُو .
خپل ځنے کسان ئے دَ هيروديانو سره هغۀ ته وروليږل . هغوئ ووئيل چه ” اُستاذه ! مُونږ پوهيږو چه تۀ رښتينے ئے اَؤ تۀ ډير په ريښتيا دَ خُدائے دَ لارے تعليم ورکوے اَؤ دَ هيچا پرواه اَؤ مخ نۀ کوے .
مُونږ ته په دے حقله فيصله راکړه چه آيا مُونږ دَ رُوم قيصر ته دَ خراج په ورکولو پابند يُو اَؤ که نۀ ؟ “
عيسىٰ دَ هغوئ په سازش پوهه وو اَؤ هغوئ ته ئے ووئيل چه ” اَئے مُنافقو ! تاسو ما ولے راګيروئ ؟
تاسو ما ته دَ خراج سکه وښايئ . “ هغوئ دَ سپينو زرو يوه سِکه ورله ورکړه .
عيسىٰ تپوس وکړو چه ” دا دَ چا تصوير دے اَؤ دَ چا نُوم دے ؟ “
هغوئ جواب ورکړو چه ” دَ قيصر . “ هغۀ دوئ ته ووئيل ، ” څۀ چه دَ قيصر وى ، هغه قيصر له اَؤ څۀ چه دَ خُدائے وى ، هغه خُدائے له ورکوى . “
په دے جواب هغوئ حق حيران شول اَؤ ترے لاړل اَؤ دَئے ئے يواځے پريښودو .
هم په دغه ورځ صدُوقيان ورته راغلل چه قيامت ئے نۀ منلو . دَ هغوئ سوال دا وو ،
” اُستاذه ! مُوسىٰ وئيلى دى چه که يو سړے بے اَؤلاده مړ شى نو دَ هغۀ ورور دِ دَ هغۀ کونډه په نکاح واخلى اَؤ دَ خپل ورور نسل دِ پيدا کړى .
زمُونږ په مينځ کښے اُووۀ ورُوڼه اوسيدل . وړُومبى وادۀ وکړو اَؤ مړ شو . دَ هغۀ اَؤلاد نۀ وو ، نو دَ هغۀ ښځه دَ هغۀ ورور ته پاتے شوه .
دغه شان دَ دويم ، دريم عن تر اُوومه پورے خبره ورسيده .
اَؤ په آخر کښے هغه ښځه مړه شوه .
نو دا راته ووايه چه دَ قيامت په ورځ به هغه دَ چا ښځه وى ، ځکه چه ورسره ټولو وادۀ کړے وو ؟ “
عيسىٰ جواب ورکړو چه ” تاسو په غلطه يئ ځکه چه نۀ خو تاسو په صحيفو پوهيږئ اَؤ نۀ دَ خُدائے په قُدرت خبر يئ .
ځکه چه په قيامت کښے به ښځے اَؤ سړى وادۀ نۀ کوى . دوئ به په آسمان کښے دَ فرښتو په شان وى .
خو دَ مړو دَ بيا راژوندى کيدو په حقله تاسو دَ خُدائے هغه قول نۀ دے لوستے چه خُدائے په خپله وئيلى دى چه ،
” زَۀ دَ اِبراهيم خُدائے ، دَ اِسحاق خُدائے اَؤ دَ يعقُوب خُدائے يم . “ هغه دَ مړو خُدائے نۀ دے بلکه دَ ژوندو خُدائے دے . “
خلقو دَ هغۀ خبرے واؤريدے اَؤ دَ هغۀ په تعليم حيران شول .
فريسيان چه په دے خبر شول چه عيسىٰ دَ صدُوقيانو خُلۀ بنده کړے ده نو راغونډ شول .
دَ هغوئ يو عالم دَ آزميښت دَ پاره دا سوال وکړو ،
” اُستاذه ! په شريعت کښے دَ ټولو نه لوئے حُکم کُوم يو دے ؟ “
هغۀ ورته جواب ورکړو چه ، ” دَ مالک خُدائے سره دَ زړۀ په راستئ ، په پُوره رُوح اَؤ په پُوره عقل سره مينه لرئ .
دا ټولو نه لوئے اَؤ وړومبے حُکم دے .
اَؤ دويم حکم هم په دے شان دے چه ، دَ خپل ګاونډى سره دَ خپل ځان په شان مينه کوئ .
دَ شريعت اَؤ دَ نبيانو دَ تعليم ټول بُنياد په دے دواړو حُکمُونو دے . “
عيسىٰ راجمع شوؤ فريسيانو ته مخ راواړَوو اَؤ تپوس ئے وکړو چه
” تاسو دَ مسيح په حقله څۀ وايئ ؟ هغه دَ چا زوئے دے ؟ “ هغوئ جواب ورکړو چه ” دَ داؤد زوئے دے . “
هغۀ ورته ووئيل چه ” داؤد بيا ولے دَ اِلهام په رُوح کښے ورته مالک خُدائے وائى ؟
ځکه چه هغه وائى : ” مالک زما مالک ته ووئيل چه زما ښئ لاس ته کښينه ، تر څو چه زَۀ ستا دُښمنان ستا دَ پښو لاندے نۀ کړم . “
که چرے داؤد ورته مالک وائى نو بيا څرنګ هغه دَ داؤد زوئے شو ؟ “
يو کس هم دَ هغۀ په جواب څۀ ونۀ وئيل اَؤ دَ دے ورځے نه پس هيچا هم په هغۀ دَ سوال کولو همت ونۀ کړو .
عيسىٰ بيا خپلو مُريدانو اَؤ خلقو ته داسے خبرے وکړلے چه
” دَ شرعے عالمان اَؤ فريسيان دَ مُوسىٰ په ګدئ ناست دى ،
نو هر څۀ چه دوى تاسو ته وائى هغه کوئ دَ هغوئ خبرو ته غوږ ږدئ ، خو دَ هغو په شان کارُونه مه کوئ ځکه چه دوئ وائى يو څۀ اَؤ کوى بل څۀ .
دوئ درانۀ پيټى تړى اَؤ دَ خلقو په اوږو ئے بارَوى خو دا نۀ غواړى چه دَ يو بوج دَ اوچتولو دَ پاره خپله يوه ګوته هم وروړى .
دوئ چه هر څۀ کوى دا دَ نمائش دَ پاره کوى . هغوئ خپل تعويزُونه غټ جوړوى اَؤ دَ خپلو چوغو ځونډى لوئے .
دوئ په دعوت کښے غوره ځايُونه خوښوى اَؤ په عبادت خانو کښے دَ مشرئ کُرسئ ،
اَؤ په بازارونو کښے دَ خلقو نه سلامونه غواړى اَؤ چه دَ ربى په نوم وبللے شى .
تاسو ته دِ څوک ربى ونۀ وائى ځکه چه ستاسو يو اُستاذه شته اَؤ تاسو ټول ورُوڼه يئ .
په مزکه هيچا ته پلار مۀ وايئ ځکه چه تاسو يو پلار لرئ اَؤ هغه په آسمان کښے دے .
تاسو ته دِ څوک اُستاذ ونۀ وائى ځکه چه تاسو يو اُستاذ لرئ اَؤ هغه مسيح دے .
په تاسو کښے دِ دَ ټولو نه لوئے ستاسو خادم وى .
اَؤ هر څوک چه ځان اُوچتوى هغه به غريب کړے شى ، اَؤ چه څوک ځان غريب کړى هغه به اُوچت کړے شى . “
اَئے دَ شرعے عالمانو ، فريسيانو ! مُنافقانو ! په تاسو اَفسوس ! تاسو دَ آسمان دَ بادشاهئ دروازے په خلقو بندوئ ، نه خو تاسو خپله ورننوزئ اَؤ نۀ نور ننوتو ته پريږدئ .
اَئے دَ شرعے عالمانو ، فريسيانو ! مُنافقانو ! په تاسو اَفسوس دے چه تاسو په وچه اَؤ لمده دَ دے دَ پاره سفر کوئ چه يو کس ځان ته راواړوئ ، اَؤ چه کله هغه تاسو ځان ته راواړوئ نو دَ ځان نه ئے يو په دوه چنده دَ دوزخ زوئے جوړوئ .
اَفسوس ! اَئے ړندو لارښوُونکو ! چه تاسو وايئ چه که څوک دَ خُدائے دَ کور قَسم وخوری نو هیڅ خبره نۀ ده ، خو که هغه دَ خُدائے دَ کور دَ ننه په سرو زرو قَسم وخورى نو پابند وى .
اَئے ړندو کم عقلو ! په دے دواړو کښے کُوم يو څيز اَهم دے ، سرۀ زر اَؤ که دَ خُدائے کور چه زر هم پاکوى ؟
يا تاسو وايئ که څوک په قربانګاه قسم وخورى نو هيڅ خبره نۀ ده ، خو که څوک دَ قربانګاه په شکرانے قَسم وخورى نو هغه پابند وى .
اَئے ړندو ! کُوم څيز زيات اَهم دے ، شکرانه که هغه قربانګاه چه شکرانه هم پاکوى ؟
څوک چه په قربانګاه قَسم وخورى . نو هغه په قربانګاه اَؤ په هغے باندے په موجُودو شکرانو دواړو قَسم خورى .
څوک چه دَ خُدائے په کور قَسم خورى ، نو هغه په هغے اَؤ څوک چه هلته اوسى ، په دواړو قَسم خورى .
اَؤ څوک چه په آسمان قَسم وخورى نو هغه دَ خُدائے په تخت اَؤ دَ هغۀ په کښيناستُونکى قسم خورى .
اَئے دَ شرعے عالمانو ، فريسيانو ! مُنافقانو ! په تاسو اَفسوس چه تاسو ويلنى دَ کاږو اَؤ دَ زيرے عشُر ورکوئ خو دَ شريعت معتبرے خبرے ، اِنصاف ، رحم اَؤ ايمان مو پريښى دى په کار دا وه چه دا مو هم کولے اَؤ هغه مو هم پريښودلے .
اے ړندو لار ښوُونکو ! ماشے خو چڼوئ خو اُوښ سره دَ ګپے تيروئ .
اَئے دَ شرعے عالمانو ، فريسيانو ! مُنافقانو ! په تاسو افسوس ! تاسو دَ کنډول اؤ رکابئ بهرنے اړخ پاک ساتئ خو هغه مو دَ ننه په لُوټ اَؤ بد پرهيزئ ډک کړى دى .
اَئے ړونده فريسى ! اول کنډول دَ ننه صفا کړه ، نو بهر به ئے هم صفا شى .
اَئے دَ شرعے عالِمانو ، فريسيانو ! مُنافقانو ! په تاسو اَفسوس ! ستاسو مِثال دَ هغه قبرُونو دے چه بهر سپين کړى اؤ ښائسته ښکارى خو دَ ننه دَ مَړو دَ هډُوکو اَؤ دَ نورے ګندګئ نه ډک وى .
دغه حال ستاسو هم دے ، په ظاهره خو تاسو صادِقان ښکارئ ، ولے دَ ننه دَ مُنافقت اَؤ بے شرعے کارُونو نه ډک يئ .
اَئے دَ شرعے عالمانو ، فريسيانو ! مُنافقانو ! په تاسو اَفسوس چه تاسو دَ نبيانو زيارتُونه جوړوئ اَؤ دَ صادِقانو مقبرے ډَؤلى کوئ ،
اَؤ دا وايئ چه که چرے مُونږ دَ خپلو پلارُونو نيکُونو په زمانه ژوندى وئے نو دَ نبيانو په خُون کښے به شريک شوى نۀ وُو .
دغسے تاسو په ځان ګواهى کوئ چه تاسو دَ هغو خلقو زامن يئ چا چه نبيان وژلى وُو .
نو ځئ اَؤ دَ خپلو پلارونو نيکُونو نيمګړے کنډول ډک کړئ .
اَئے مارانو اَؤ دَ مارانو بچو ! فکر وکړئ چه تاسو به دَ دوزخ دَ سزا نه څنګه خلاص شئ ؟
ځکه زَۀ تاسو ته نبيان حکيمان اَؤ دَ شرعے عالمان دراستوم نو ځنى به تاسو مړۀ کړئ ، ځنے به په سولئ کړئ اَؤ ځنے به په خپلو عبادت خانو کښے په کروړو ووهئ اَؤ دَ يو ښار نه به ئے بل ښار ته په مخه کړئ .
دغه شان به دَ ټولو بے ګُناه خلقو په مزکه دَ توئے شوے وينے جُرم ستاسو په غاړه شى ، دَ بے ګُناه هابيل نه دَ برکياه دَ زوئے زکرياه تر وينے پورے ، څوک چه تاسو دَ خُدائے دَ کور اَؤ قربانګاه په مينځ کښے مړ کړو .
زَۀ تاسو ته رښتيا وايم چه دا ټول به په دے پيړئ باندے راځى .
اَئے بيتُ المُقدسه ! اَئے دَ بيتُ المُقدس ښارئے ! چه تۀ نبيان وژنے اَؤ رسُولان سنګساروَے چه تا ته راليږلے شوى دى . ما څو ځله دا کوشش وکړو چه ستا بچى راغونډ کړم ، داسے لکه چه چرګه خپل بچى تر وزرو لاندے کوى ، خو تا دا نۀ غوښتل .
وګوره ! هغه دے ستاسو کور چه شاړ پاتے کيږى .
اَؤ زَۀ تاسو ته دا وايم چه تاسو به تر هغه وخته ما ونۀ وينئ تر څو چه دا ونۀ وايئ چه ” مُبارک دِ وى هغه چه څوک دَ رب په نوم راځى . “
عيسىٰ دَ خُدائے دَ کور نه په وتو وو چه مُريدان ئے راغلل اَؤ دَ خُدائے دَ کور ودانئ ئے ورته په ګوته کړے .
هغۀ ځواب ورکړو چه ” دے ټولو ته وګورئ ، زَۀ تاسو ته دا وايم چه دلته به يو کاڼے هم دَ بل دَ پاسه پاتے نۀ شى اَؤ ټول به ونړولے شى . “
څۀ وخت چه عيسىٰ دَ ښونانو په غر ناست وو نو مُريدان ئے راغلل چه دَ هغۀ سره په پړده کښے خبرے وکړى . هغوئ ووئيل ، ” مُونږ ته دا وښايه چه دا به کله پيښه شى اَؤ ستا دَ راتلو اَؤ دَ آخرى زمانے نخښه به کُومه وى ؟ “
عيسىٰ جواب ورکړو ، ” خبردار ، چه څوک مو بے لارے نۀ کړى .
ځکه چه ډير به زما دَ نوم دعوىٰ کوى اَؤ وائى به چه زَۀ مسيح يم ، اَؤ ډير به بے لارے کوى .
داسے وخت راځى چه تاسو به په خپل خواؤ شاه کښے دَ جنګُونو چغے سُورے آؤرئ اَؤ دَ جنګونو نه به خبريږئ ، خو ګورئ چه ستاسو وار خطا نۀ شى ځکه چه داسے خبرے به خامخا پيښيږى خو لا به آخر نۀ وى .
قوم به دَ قوم سره جنګيږى اَؤ بادشاهى به دَ بادشاهئ سره . په ډيرو ځايُونو کښے به قحطُونه اَؤ زلزلے راځى .
خو دا ټولے خبرے به دَ لنګُون دَ دړدُونو دَ شروع په شان وى .
تاسو به بيا دَ تنګسيا اَؤ دَ مرګ دَ پاره حواله شئ اَؤ ټول قومُونه به زما دَ نُوم په وجه تاسو سره کينه ساتى .
په دغه وخت کښے به ډير تيندک وخورى اَؤ دَ يو بل په سر به مُخبرى کوى اَؤ دَ يو بل سره به کينه کوى .
دروغژن نبيان به راپورته شى اَؤ ډير خلق به بے لارے کړى .
اَؤ چه بے شرعے کارُونه زيات شى نو دَ خلقو به دَ يو بل سره مينه ورکه شى .
خو کُوم سړے چه تر آخره ټينګ پاتے شى هغه به بچ کړے شى .
اَؤ په ټول عالم کښے به دَ بادشاهئ زيرے وعظ کيږى اَؤ دَ ټولو قومُونو دَ پاره به ګواهى شى اَؤ بيا به آخرت وى .
هر کله چه تاسو ” دَ برباد وُونکو پليتى “ ووينئ چه ذکر ئے دَ دانيال نبى په وسيله شوے دے چه په پاک مقام کښے ولاړه وى ، لوستُونکے دِ په دے پوهه شى ،
نو هغوئ چه په يهوديه کښے دى خامخا دِ غرونو ته وخيژى .
که څوک په چت باندے وى هغه دِ دَ سامان خيژولو دَ پاره ښکته کُوز نۀ شى .
اَؤ څوک چه په پټو کښے وى هغه دِ دَ خپلے چُغے را اخستلو دَ پاره بيرته رانۀ شى .
اَفسوس دے په هغه ښځو چه په دغه ورځو کښے اُميدوارے وى اَؤ په هغو چه بچو ته تے ورکوى .
دُعا کوئ چه ستاسو تيښته نه خو په ژمى کښے راشى اَؤ نۀ دَ سبت په ورځ .
ځکه چه هغه به دَ ډيرے بد حالئ ورځے وى . داسے وخت دَ دُنيا دَ شروع نه تر دے لا نۀ دے راغلے اَؤ نۀ به بيا چرته راشى .
که هغه دَ تکليف ورځے لنډے کړے شوے نۀ وئے نو يو ژوندے سړے به هم بچ شوے نۀ وئے ، خو دَ خُدائے دَ غوره شوو دَ خاطره به هغه ورځے لنډے کړے شى .
اَؤ که بيا تاسو ته څوک دا ووائى چه ګورئ مسيح دلته دے يا هلته دے ، نو باور پرے مۀ کوئ .
دروغژن مسيحان اَؤ دروغژن نبيان به پورته کيږى اَؤ دوئ به لوئے نخښے اَؤ عجيبه کارُونه ښکاره کوى ، اَؤ که مُمکن وى نو ډير غوره شوى به ګُمراه کوى .
ګورئ ، ما تاسو دَ کيدو نه اول خبردار کړئ .
که هغوئ تاسو ته ووائى چه هغه هلته په بيابان کښے دے نو بهر ورپسے مۀ ځئ ، اَؤ که هغوئ ووائى چه هغه دَ ننه په کوټه کښے دے نو باور پرے مۀ کوئ .
لکه څنګه چه بريښنا دَ نمر خاتۀ نه نمر پريواتۀ ته خوريږى دغه شان به دَ اِبن آدم راتلل وى .
چرته چه مُرداره وى هلته به ګنجئ راټوليږى .
اَؤ هر کله چه دَ دغه ورځو تنګسيا تيره شى نو ” سمدستى به نمر تور شى اَؤ دَ سپوږمئ رڼا به ورکه شى ، ستورى به دَ آسمان نه راپريوزى اَؤ آسمانى طاقتُونه به وجړقولے شى . “
بيا به په آسمان کښے دَ اِبن آدم دَ راتلو نخښه ښکاره شى ، دَ دُنيا ټول قومونه به ماتم کوى اَؤ هغوئ به اِبن آدم وينى چه دَ آسمان په وريځو کښے به دَ طاقت اَؤ دَ ډيرے لوئى سره راځى .
اَؤ هغه به خپلے فرښتے دَ تُورئ په لوئے آواز سره راوليږى اَؤ هغوئ به دَ څلورو طرفُونو نه ، يعنے دَ آسمان دَ يو سر نه تر بله سره ، غوره شوے خلق راټول کړى .
دَ اينځر دَ ونے دَ مِثال نه سبق واخلئ . هر کله چه دَ هغے نازکے څانګے غوټئ کوى اَؤ پاڼے ئے راوُټو کيږى نو تاسو پوهه شئ چه اوړے په راتلو کښے دے .
دغه شان چه تاسو دا هر څۀ ووينئ نو پوهه شئ چه آخرت رانزدے دے بلکه درته رارسيدلے دے .
زَۀ تاسو ته رښتيا وايم چه دا موجُوده پيړئ به تر هغے پورے وى تر څو چه دا هر څۀ شوى نۀ وى .
آسمان اَؤ مزکه به پاتے نۀ شى خو زما کلام به پاتے شى .
خو هغه ورځ اَؤ هغه ګړئ هيچا ته معلُومه نۀ ده ، نۀ خو دَ آسمان فرښتے پرے خبر دى اَؤ نۀ زوئے ، خو يو پلار پرے خبر دے .
لکه چه دَ نُوح په ورځو کښے وشُو نو دغه شان به دَ اِبن آدم په راتلو هم وشى .
په هغه ورځو کښے چه دَ طوفان دَ راتلو نه اول وُو هغوئ خوړل ، څښل ، وادُونه ئے کول اَؤ وادُونه ئے ورکول ، تر هغے ورځے پورے چه نُوح په بيړئ کښے ننوتلو .
اَؤ دوئ تر هغے هيڅ خبر نۀ وُو تر څو چه طوفان رانۀ غے اَؤ دوئ ئے لاهُو نۀ کړل . دغه شان به دَ اِبن آدم په راتلو وى .
نو هغه وخت به دوه تنه په پټى کښے وى ، يو به بوتلے شى اَؤ بل به پريښودلے شى .
دوه ښځے به ميچن کوى ، يوه به بوتلے شى اَؤ بله به پريښودلے شى .
بيدار اوسئ ، ځکه چه تاسو هيڅ خبر نۀ يئ چه مالک به په کُومه ورځ راځى .
ياد لرئ ، که دَ کور څښتن خبر وئے چه غل به دَ شپے په کُوم پار کښے راځى نو هغه به بيدار وو اَؤ خپل کور به ئے کنډر کيدو ته نۀ وو پريښے .
تاسو هم تيار اوسئ چه اِبن آدم به په داسے وخت راځى چه ستاسو په وهم و ګمان کښے به هم نۀ وى .
نو بيا اِعتبارى اَؤ هوښيار نوکر څوک دے ؟ هغه سړے چه مالک دَ کور مُختار کړے وى چه دَ کور دَ نوکرانو خيال ساتى اَؤ هغوئ له په وخت خوراک ورکوى .
هغه نوکر بختور دے چه هر کله ئے مالک راشى اَؤ هغه په کار کښے بوخت ووينى .
زَۀ تاسو ته دا وايم چه مالک به هغه دَ ټول مال مُختار کړى .
خو که هغه بد نوکر وى اَؤ په زړۀ کښے دا وائى ، بويه چه مالک راځى ،
اَؤ دَ نورو نوکرانو په وهلو ټکولو لاس پورے کړى اَؤ دَ خپلو شرابيانو ملګرو سره خورى څښى ،
نو مالک به ئے په داسے ورځ راشى چه نوکر به په انتظار کښے نۀ وى . په داسے وخت به راځى چه هغه به خبر نۀ وى ،
اَؤ په وهلو باندے به ئے ټوټے ټوټے کړى اَؤ دغه شان به هغه خپل ځان دَ مُنافقانو په ډله کښے کړى ، چرته چه به ژړا اَؤ دَ غاښُونو چيچل وى .
په هغه وخت به دَ آسمان بادشاهى دَ لسو پيغلو په شان وى چا چه مشعلُونه واخستل چه دَ وادۀ دَ زلمى مخے له وروزى .
پينځۀ کم عقلے وے اَؤ پينځۀ هوښيارے .
هر کله چه کم عقلو مشعلُونه پورته کړل نو دَ ځان سره ئے تيل وانۀ خستل .
خو هغه هوښيارو دَ ځان سره دَ تيلو کُوپئ هم واخستے .
کله چه دَ وادۀ زلمے په راتلو کښے اټال شو نو هغوئ ټولے پرکاله شوے اَؤ خوب يوړے .
خو په نيمه شپه کښے چغے شوے ، دا دے دَ وادۀ زلمے ! راشئ چه وئے وينئ !
په دے ټولے پيغلے پاڅيدلے اَؤ خپل مشعلُونه ئے سم کړل .
کم عقلو هوښيارو ته ووئيل چه دَ خپلو تيلو نه مُونږ له لږ راکړئ ځکه چه زمونږ مشعلُونه مرى .
هغوئ ورته ووئيل چه مُونږ سره دومره تيل نشته چه دَ ټولو کار پرے وشى ، ښۀ به دا وى چه تاسو دکان ته لاړے شئ اَؤ ځان له تيل واخلئ .
څۀ وخت چه هغوئ په تيلو پسے تلے وے نو دَ وادۀ زلمے راغے . کُومے چه تيارے وے هغوئ ورسره دَ وادۀ مجلس ته ننوتے اَؤ ور بند شو .
اَؤ بيا هغه نورے پينځۀ هم بيرته راغلے اَؤ چغے ئے کړے ، صاحبه ! صاحبه ! مُونږ ته ور بيرته کړه .
خو هغۀ ورته جواب ورکړو ، خبره دا ده چه زَۀ تاسو نۀ پيژنم .
ځکه بيدار اوسئ ، ولے چه تاسو ته دَ ورځے اَؤ دَ وخت هيڅ پته نشته .
مِثال ئے دَ هغه سړى دے څوک چه په سفر تلو اَؤ نوکران ئے راوبلل اَؤ خپل مال ئے ورته وسپارو .
يو له ئے دَ سرو زرو پينځۀ تيلئ ورکړے ، دويم ته ئے دوه اَؤ دريم ته يوه ، هر يو ته دَ خپل قابليت په مُطابق ، بيا هغه دَ ملک نه روان شو .
چا ته چه پينځۀ تيلئ ورکړے شوے وے هغه سمدستى لاړو اَؤ سوداګرى ئے پرے شروع کړه اَؤ پينځۀ تيلئ ئے په کښے نورے وګټلے .
خو کُوم سړى ته چه دوه تيلئ ورکړے شوے وے هغۀ دوه نورے وګټلے .
اَؤ کوم سړى ته چه يوه تيلئ ورکړے شوے وه هغه لاړو ، په مزکه کښے ئے ډوغل وکنستو اَؤ دَ مالک هغه پيسے ئے په کښے ښخے کړلے .
ډيره مُوده پس دَ هغوئ مالک واپس راغے اَؤ دَ هغوئ نه ئے حساب وغوښتو .
کُوم سړى ته چه ئے دَ سرو زرو پينځۀ تيلئ ورکړے وے ، هغه راغے اَؤ پينځۀ نورے ئے ورسره کيښودے اَؤ ورته ئے ووئيل چه ګوره مالکه ! تا ما ته پينځۀ تيلئ راکړے وے ، ما ورسره پينځۀ نورے زياتے کړے .
مالک ووئيل ، شاباش زما اعتبارى اَؤ ايمانداره نوکره ! تا په لږ څۀ کښے ځان اِعتبارى ثابت کړو ، اوس به زَۀ تا دَ ډير څۀ اِختيارمند کړم . راشه اَؤ دَ خپل مالک په خوشحالئ کښے شريک شه .
بيا دَ دوؤ تيلو هغه سړے راغے اَؤ وے وئيل ، مالکه ! تا ما ته دوه تيلئ سپارلے وے ، ګوره ، ما ورسره دوه نورے زياتے کړے .
مالک ورته ووئيل ، شاباش ! زما اعتبارى اَؤ ايمانداره نوکره ! تا په لږ څۀ کښے ځان اعتبارى ثابت کړو ، اوس به زَۀ تا دَ ډير څۀ مُختار کړم . راشه اَؤ دَ خپل مالک په خوشحالئ کښے شريک شه .
بيا هغه سړے راغے چا ته چه يوه تيلئ ورکړے شوے وه اَؤ وئے وئيل ، مالکه ! ما ته پته وه چه تۀ يو سخت سړے ئے ، تۀ ئے هلته ريبے چرته چه دِ کرونده نۀ وى کړے ، تۀ ئے هلته راټولوے چرته چه دِ خوارۀ کړى نۀ وى .
نو زَۀ ويريدلم ، ځکه لاړم اَؤ ستا سرۀ زر مے په مزکه کښے ښخ کړل . څۀ چه ستا وُو هغه دا دى .
مالک ورته ووئيل ، اَئے سُسته نوکره ! تاته معلُومه وه چه زَۀ ئے هلته ريبم چرته چه کرونده نۀ کوم اَؤ هلته ئے راټولوم چرته چه خورول نۀ کوم څۀ ؟
نو بيا تاته پکار وُو چه زما پيسے دِ صرافانو ته ورکړے وے ، نو په واپسئ به ما هغه مال دَ سُود سره حاصل کړے وو .
هغۀ ووے چه دَ دَۀ نه دَ زرو هغه تيلئ واخلئ اَؤ دَ لسو تيلو والا ته ئے ورکړئ .
ځکه چه دَ چا سره چه څۀ وى هغۀ ته به نور هم ورکړے شى تر هغے چه څۀ ترے سيوا هم شى ، اَؤ دَ کُوم سړى سره چه څۀ نۀ وى هغه به هغه لږ څۀ هم بائيلى چه ورسره دى .
دا بے فائدے نوکر تيارے ته وغورزوئ ، چرته چه دَ ژړا اَؤ دَ غاښونو چيچل دى .
هر کله چه اِبن آدم په پُوره شان سره راشى اَؤ ټولے فرښتے ورسره وى ، هغه به دَ خپلے لوئئ په تخت کښينى .
اَؤ ټول قومُونه به وروړاندے راټول کړے شى هغه به بنى آدم په دوؤ ډلو کښے جُدا کړى لکه څنګه چه شپُونکے ګډے دَ بزو نه جُدا کوى .
اَؤ هغه به ګډے خپل ښى لاس ته اَؤ بزے خپل ګس لاس ته کړى .
بيا به بادشاه دَ ښى لاس خلقو ته ووائى چه راځئ زما دَ پلار مُبارکو خلقو ! دَ باد شاهئ وارثان شئ چه دَ دُنيا دَ پيدايښت راسے تاسو ته جوړه شوے وه په هغے کښے داخل شئ .
کله چه زَۀ وږے وم تاسو زَۀ موړ کړم ، اَؤ چه تږے وم اوبۀ مو دَ څښلو دَ پاره راکړے ، اَؤ چه زَۀ مُسافر وم نو تاسو زَۀ خپل کور ته ننه ايستم ،
اَؤ چه بربنډ وم نو تاسو په جامو پټ کړم ، کله چه زَۀ ناجوړه وم نو تاسو زما خيال وساتلو اَؤ چه په قيد کښے وم نو تاسو زما مُلاقات له راغلئ .
نو صادِقان به جواب ورکړى ، مالکه ! دا کله وُو چه مُونږ تۀ وږے وليدے اَؤ موړ مو کړے ، يا تږے وے نو دَ څښلو دَ پاره مو اوبۀ درکړے ،
اَؤ مُسافر وے نو مُونږ کور ته ننه ايستلے ، يا بربنډ وے نو په جامو مو پټ کړے ؟
مُونږ تۀ کله ناروغه يا په قيد کښے ليدلے وے نو مُلاقات مو درسره کړے وُو ؟
اَؤ بادشاه به جواب ورکړى ، زَۀ تاسو ته دا وايم چه تاسو زما په وروڼو کښے دَ عاجز نه عاجز يو تن سره هم چه څۀ کړى دى نو زما دَ پاره مو کړى دى .
بيا به هغه هغو ته ووائى ، څوک چه به دَ هغۀ ګس لاس ته وى ، اَئے لعنتيانو ! زما دَ سترګو نه پنا شئ اَؤ هغه تل عُمرى اور ته لاړ شئ چه دَ شيطان اَؤ دَ هغۀ دَ فرښتو دَ پاره تيار شوے دے !
کله چه زَۀ وږے وم تاسو زَۀ موړ نۀ کړم ، اَؤ چه تږے وم دَ څښلو دَ پاره مو هيڅ رانۀ کړل ،
اَؤ چه مُسافر وم نو کور ته مو ننه نۀ ايستلم ، چه بربنډ وم تاسو په جامو پټ نۀ کړلم ، اَؤ کله چه زَۀ ناروغه اَؤ قيدى وم نو تاسو زما ملاقات له رانۀ غلئ .
اَؤ هغوئ به هم په جواب کښے ووائى ، مالکه ! دا کله مُونږ وږے تږے ، مُسافر ، بربنډ ، ناروغه يا په قيد کښے ليدلے وے اَؤ ستا مو هيڅ خدمت نۀ دے کړے ؟
اَؤ هغه به جواب ورکړى ، زَۀ تاسو ته دا وايم چه هر کله چه تاسو دَ عاجز نه عاجز يو تن سره ، که هغه هر څومره چه هم عاجز وو ، نۀ دى کړى نو تاسو ماسره نۀ دى کړى .
اَؤ هغوئ به تل عُمرى عذاب ته لاړ شى ، خو صادِقان به دَ تل ژوندُون بيا مُومى . “
کله چه عيسىٰ خپلے خبرے خلاصے کړے نو خپلو مُريدانو ته ئے ووئيل ،
” تاسو خبر يئ چه دوه ورځے پس به دَ فسح اختر وى ، اَؤ اِبن آدم به په سولئ کولو ته وسپارلے شى . “
بيا مشران کاهنان اَؤ دَ قوم مشران دَ مشر کاهن کائفا په ماڼئ کښے جرګه شول .
اَؤ هلته هغوئ دا سازش کولو چه عيسىٰ په څۀ ټګئ ونيسُو اَؤ مړ ئے کړو .
خو هغوئ ووئيل چه ” دا دِ دَ اختر په ورځ نۀ وى ، ګنى په خلقو کښے به فساد خور شى . “
عيسىٰ دَ شمعُون جُذامى په کور کښے په بيتِ عيناه کښے وو ،
چه يوه ښځه راغله چه دَ مرمرو په عطردان کښے ورسره قيمتى خوشبُويه عطر وُو ، اَؤ څنګه چه هغه خوراک ته کښيناستو هغے ورله په سر عطر واچول .
مُريدانو چه دا وليدل نو زهير شول . هغوئ ووئيل ، ” دا دِ ولے ضائع کړل ؟
دا خو به په ډيره بيعه خرڅ شوے وے اَؤ پيسے به ئے دَ چا خوارانو په کار شوے وے . “
عيسىٰ په دے خبر وو اَؤ هغوئ ته ئے ووئيل چه ” تاسو دا ښځه ولے تنګوئ ؟ هغے راسره ډير ښۀ کړى دى .
خواران خو به تل تاسو سره وى خو زَۀ به درسره هميشه نۀ يم .
هغے چه دا عطر زما په بدن واچول نو زَۀ ئے دَ ښخولو دَ پاره تيار کړم .
زَۀ تاسو ته دا وايم چه هر چرته چه په دُنيا کښے دا زيرے خوريږى نو څۀ چه هغے وکړل نو دا به هم په دے ياديږى . “
په دولسو مُريدانو کښے يو چه نُوم ئے يهوداه اسکريوتى وو ، مشرانو کاهنانو ته لاړو .
اَؤ ورته ئے ووئيل ، ” که زَۀ په عيسىٰ مُخبرى وکړم نو تاسو به ما ته څۀ راکړئ ؟ “ نو هغوئ ورته ديرش دَ سپينو زرو سکے ورکړلے .
دَ هغه وخت نه پس هغه دَ مُخبرئ دَ موقعے په تلاش کښے وو .
دَ پتيرے ډوډئ اختر په وړُومبئ ورځ عيسىٰ ته مُريدان راغلل اَؤ وئے وئيل چه ” ستا کُوم ځائے خوښ دے چه مُونږ په کښے تا ته دَ فسح خوراک تيار کړُو ؟ “
هغۀ ورته جواب ورکړو چه ” په ښار کښے فلانى سړى ته ورشئ اَؤ ورته ووايئ چه اُستاذ وائى چه زما مقرر وخت رانزدے دے ، زَۀ به دَ مُريدانو سره ستا په کور کښے دَ فسح اختر کوم . “
مُريدانو دَ عيسىٰ دَ وينا په مُطابق کار وکړو اَؤ فسح ئے تيار کړو .
ماښام هغه دَ دولسو مُريدانو سره کښيناستو .
اَؤ دَ ډوډئ په وخت هغۀ ورته ووئيل ، ” زَۀ درته رښتيا وايم چه په تاسو کښے به يو زما مُخبرى کوى . “
هغوئ په ډيره فکرمندئ سره يو يو ورته ووئيل ، ” مالکه ! تۀ ما يادوے څۀ ؟ “
هغۀ جواب ورکړو ، ” چا چه زما سره په دے تالئ کښے لاس ښکته کړو هغه به په ما مُخبرى کوى .
دَ اِبن آدم په حق کښے چه په صحيفو کښے څۀ راغلى دى هغه به په هغه لاره ځى ، خو اَفسوس په هغه سړى دے چه په اِبن آدم مُخبرى کوى ! که هغه سړے پيدا شوے نۀ وئے نو دَ هغۀ په حق کښے به ډيره ښۀ وه . “
بيا يهوداه ، څوک چه مُخبر وو ورته ووئيل ، ” ربى ! تۀ ما يادوے څۀ ؟ “ عيسىٰ جواب ورکړو چه ” دا ستا وينا ده . “
دَ خوراک په دوران کښے عيسىٰ ډوډئ واخسته اَؤ په شکر ئے ما ته کړه اَؤ مُريدانو ته ئے ورکړه اَؤ وئے وئيل چه ” دا واخلئ اَؤ وئے خورئ ، دا زما وجُود دے . “
بيا ئے کنډول راواخستو ، دَ خُدائے شکر ئے پرے وويستو اَؤ په دے وينا سره ئے هغوئ ته ورکړو چه ” دَ دے نه ټول وڅښئ .
ځکه چه دا زما وينه ده چه دَ خُدائے وعده قائموى اَؤ دَ ډيرو خلقو دَ ګُناهونو دَ معافئ دَ پاره توئيږى .
زَۀ تاسو ته دا وايم چه زَۀ به بيا تر هغے دَ انګورو اوبۀ ونۀ څښم تر څو چه دَ خپل پلار په بادشاهئ کښے تاسو سره تازه ونۀ څښم . “
دَ خُدائے دَ حمد وئيلو نه پس دوئ دَ ښونانو غرۀ ته لاړل .
بيا عيسىٰ دوئ ته ووئيل چه ” نن شپه به تاسو ټول زما په وجه تيندک خورئ ځکه چه دا ليکلى شوى دى چه : ” زَۀ به شپُونکے پرے باسم اَؤ دَ هغۀ دَ کنډک ګډے به خورے ورے شى . “
خو هر کله چه زَۀ بيا پاڅولے شم نو زَۀ به ستاسو نه وړاندے ګليل ته لاړ شم . “
پطروس په جواب کښے ووئيل ، ” ستا په وجه که بل هر يو هم تيندک وخورى ، خو زَۀ به ئے هيچرے ونۀ خورم . “
عيسىٰ هغۀ ته ووئيل چه ” زَۀ تا ته وايم چه نن شپه دَ چرګ دَ بانګ نه آګاهو به تۀ درے ځله زما نه اِنکارى شے . “
پطروس ورته ووئيل ، ” که زَۀ تا سره مړ هم شم خو ستا نه به هيچرے اِنکارى نۀ شم . “ اَؤ ټولو مُريدانو هم داسے اِقرار وکړو .
نو بيا عيسىٰ سره دَ مُريدانو ګيتسمنئے نُومے ځائے ته راغے اَؤ هلته ئے هغوئ ته ووئيل چه ” تاسو دلته کښينئ ، زَۀ په دغه ځائے کښے دُعا کوم . “
هغۀ پطروس اَؤ دَ زبدى زامن دَ ځان سره کړل ، نو ډير غمژن شو اَؤ په زړۀ ئے تيارۀ شوله .
اَؤ هغوئ ته ئے ووئيل چه ” زما زړۀ دَ غمه چوى ، دلته ودريږئ اَؤ ما سره بيدار اوسئ . “
هغه يو څو قدمه لاړو ، پړ مخے پريوتو اَؤ دا دُعا ئے وکړه چه ” زما پلاره ! که کيدے شى نو دا پياله رانه تيره کړه ، خو داسے نه لکه چه ئے زَۀ غواړم بلکه داسے لکه چه ستا رضا ده . “
دَئے مُريدانو له راغے اَؤ هغه ئے اُودۀ وليدل اَؤ هغۀ پطروس ته ووئيل ، ” ښه ! تاسو ما سره يوه ګينټه قدرے هم بيدار نۀ شوئ پاتے کيدے ؟
بيدار شئ ! اَؤ دُعا وکړئ چه تاسو په لمسُون کښے پرے نۀ وزئ . رُوح خو تيار دے خو وجُود کمزورے دے . “
هغه په دويم ځل لاړو اَؤ دُعا ئے وغوښته چه ” زما پلاره ! که چرے دا پياله زما دَ څښلو نه بغير نۀ شى تيريدے نو ستا رضا دِ وشى . “
هغه بيا راغے اَؤ هغوئ ئے بيا اُودۀ وموندل ځکه چه دَ هغوئ سترګے درنے شوے وے
بيا هغۀ هغوئ پريښودل اَؤ لاړو اَؤ په دريم ځل ئے دُعا وغوښتله اَؤ هغه مخکښنئ خبرے ئے بيا وکړے .
بيا هغه مُريدانو له راغے اَؤ ورته ئے ووئيل چه ” لا هغسے اُودۀ يئ ، هغسے لا آرام کوئ ؟ وخت راغلے دے ، اِبن آدم دَ ګُناه ګارانو لاس ته په حواله کيږى .
پاڅئ چه لاړ شُو ، ګورئ زما مُخبر رارسيدلے دے . “
عيسىٰ لا دا خبرے کولے چه له دولسو مُريدانو نه يهوداه راغے چه ورسره ډير خلق وُو سره دَ تُورو اَؤ دَ کوتکُونو چه مشرانو کاهنانو اَؤ دَ قوم مشرانو راليږلى وُو .
مُخبر هغوئ ته دا نخښه ښوولے وه ، ” څوک چه زَۀ ښکل کړم هم هغه دے ، وئے نيسئ . “
سمدستى يهوداه راوړاندے شو ، وئے وے چه ” رَبى سلام ! “ اَؤ ښکل ئے کړو .
عيسىٰ جواب ورکړو ، ” ملګريه ! څۀ چه کول غواړے کوه . “ هغوئ بيا رامخکښے شول ، عيسىٰ ته ئے لاس ورواچوو اَؤ وئے نيولو .
په هغه وخت کښے دَ عيسىٰ په ملګرو کښے يو تُورے ته لاس کړو راوئے کښله اَؤ دَ مشر کاهن په غُلام ئے ګُزار وکړو اَؤ دَ هغۀ غوږ ئے پريکړو .
خو عيسىٰ هغۀ ته ووئيل چه ” خپله تُوره په تيکى کښے کيږده . څوک چه تُوره چلوى په تُورو مرى .
آيا تا دا ګُمان کړے دے چه زَۀ ګنى خپل پلار ته سوال نۀ شم کولے چه سمدستى دَ فرښتو دولس لښکرے زما مدد ته راواستوى ؟
نو بيا دَ صحيفو دا وينا به څنګه تر سره کيږى چه په کښے وئيلى شوى دى چه دا به خامخا کيږى ؟ “
هم په دغه وخت عيسىٰ هغه خلقو ته ووئيل چه ” تاسو ما ډاکو ګڼئ چه دَ تُورو اَؤ کوتکُونو سره زما په نيولو پسے راغلى يئ ؟ ما به هره ورځ دَ خُدائے په کور کښے تعليم ورکاوو خو تاسو په ما لاس نه دے پورته کړے .
خو دا هر څۀ هم ځکه وشول چه هغه څۀ رښتيا ثابت شى کُوم چه نبيانو ليکلى دى . “ بيا ټولو مُريدانو هغه پريښودو اَؤ وتښتيدل .
عيسىٰ نيولے تړلے دَ مشر کاهن کائفا کور ته بوتلے شو چرته چه دَ شرعے عالمان اَؤ مشران راټول وُو .
پطروس ورپسے وروستو وروستو په څۀ فاصله روان وو تر دے چه دَ مشر کاهن دَ کور غولى ته راورسيدو ، اَؤ چه دَ ننه لاړو نو دَ خادمانو سره کښيناستو . مطلب ئے دا وو چه دَ دے هر څۀ انجام ووينى .
مشرانو کاهنانو اَؤ ټولے جرګے دا کوشش وکړو چه دَ عيسىٰ خلاف څۀ غلط جُرم ثابت کړى چه قتل ئے کړى .
خو هغوئ په داسے جُرم پيدا کولو کښے پاتے راغلل سره دَ دے چه ډير کسان دَ دروغو ګواهئ ته راوړاندے شول . آخر دوؤ سړو دا ګواهى وکړه چه
” دَۀ وئيلى وُو چه زَۀ دَ خُدائے کور نړولے شم اَؤ په دريو ورځو کښے ئے بيا ودانولے شم . “
په دے مشر کاهن پاڅيدو اَؤ ورته ئے ووئيل چه ” دَ دے ګواهانو دَ اِلزام خلاف تا سره څۀ جواب نِشته څۀ ؟ “
خو عيسىٰ چپ پاتے شو . نو بيا مشر کاهن ووئيل چه ” زَۀ دَ ژوندى خُدائے سوګند درکوم چه ووايه ، تۀ په رښتيا مسيح ، دَ خُدائے زوئے ئے که نه ؟ “
عيسىٰ جواب ورکړو چه ” دا ستا وينا ده ، خو زَۀ تاسو ته دا وايم چه دَ نن نه پس به تاسو اِبن آدم دَ خُدائے ښى لاس ته ناست اَؤ دَ آسمان په وريځو کښے په راتلو ووينئ . “
په دے وينا مشر کاهن خپلے جامے وشلولے اَؤ وئے وئيل چه ” دَئے کُفر وائى ! دَ دے نه پس هم دَ نورو ګواهانو حاجت شته څۀ ؟ تاسو دا کُفر واؤريدو .
ستاسو څۀ رائے ده ؟ “ هغوئ جواب ورکړو چه ” دَئے مُجرم دے ، قتل دِ کړے شى . “
بيا هغوئ دَ هغۀ په مخ وتُوکل اَؤ په سوکُونو ئے ووهلو اَؤ ځنو په څپيړو ووهلو ،
اَؤ وئيل ئے ، ” اَئے مسيح ! که تۀ په رښتيا نبى ئے نو دا راته ووايه چه چا ووهلے . “
په دے دوران کښے پطروس بهر په غولى کښے ناست وو چه يوه وينځه ورغله اَؤ ورته ئے ووئيل ، ” تۀ خو هم دَ ګليل دَ عيسىٰ سره وے . “
خو پطروس دَ ټولو په مخکښے مُنکر شو اَؤ دا ئے وئيل چه ” نۀ پوهيږم ، دا تاسو څۀ وايئ ؟ “
بيا هغه دَ ډيوډئ په لور روان شو اَؤ هلته يوے بلے وينځے چه هغه وليدو نو موجُودو خلقو ته ئے وئيل چه ” دا سړے هم دَ عيسىٰ ناصرى سره وو . “
يو ځل بيا هغه مُنکر شو اَؤ په سوګندونو شو چه ” زَۀ دا سړے نۀ پيژنم . “
څۀ شيبه پس يو څو تماشګير راغلل اَؤ پطروس ته ئے ووئيل چه ” يقيناً تۀ دَ هغوئ نه يو يئے ځکه چه ستا دَ لهجے نه دا معلُوميږى . “
په دے هغه په ښيرو سر شو اَؤ قَسمونه ئے وخوړل چه ” زَۀ دا سړے نۀ پيژنم . “ په دغه وخت يو چرګ بانګ ووئيلو .
اَؤ پطروس ته دَ عيسىٰ هغه خبره راياده شوه چه وئيلى ئے وُو چه ” دَ چرګ دَ بانګ نه مخکښے به تۀ زما نه درے ځله اِنکارى شے . “ هغه بهر ووتو اَؤ په چغو چغو ئے وژړل .
چه صبا شو نو مشران کاهنان اَؤ دَ قوم مشران را يو ځائے شول اَؤ دَ عيسىٰ دَ مرګ صلاح ئے وکړه .
بيا ئے هغۀ ته زولنئ واچولے اَؤ روان ئے کړو چه رُومى والى پيلاطوس ته ئے حواله کړى .
کله چه يهوداه مُخبر ته پته ولګيده چه په عيسىٰ باندے جُرم ثابت شوے دے نو هغه پيښمانه شو اَؤ هغۀ دَ سپينو زرو ديرش سکے ئے مشرانو کاهنانو اَؤ قومى مشرانو ته واپس کړے .
هغۀ ووئيل ، ” ما ګُناه کړے ده چه يو بے ګُناه سړے مے تر مرګه رارسولے دے . “ خو هغوئ ووئيل چه ” زمُونږ پرے څۀ ؟ ته پوهه شه اَؤ کار دِ پوه شه . “
نو هغۀ سکے دَ خُدائے په کور کښے په مزکه وغورزولے اَؤ دَ هغوئ نه روان شو ، اَؤ لاړو اَؤ ځان ئے پانسى کړو .
مشرانو کاهنانو پيسے راپورته کړے اَؤ وئے وئيل چه ” دا پيسے دَ خُدائے دَ کور په خزانه کښے اچول روا نۀ دى ځکه چه دا دَ خُون بيعه ده . “
نو صلاح ئے وکړه اَؤ دَ کُلال مزکه ئے پرے واخسته چه دَ مُسافرو قبرستان پرے جوړ کړى .
تر نن ورځے پورے هغه مزکه دَ خُون پټے ياديږى .
دغه شان دَ يرمياه نبى پيشن ګوئى تر سره شوه چه ” هغوئ ديرش دَ سپينو زرو سکے واخستلے چه دَ هغۀ په بنى اِسرائيلو کښے دَ قيمتى تن دَ سر بيعه وه ،
اَؤ هغه پيسے ئے دَ کُلال په مزکه ورکړے ، لکه چه رب ما ته حُکم راکړے دے . “
بيا ئے عيسىٰ والى ته راوستو اَؤ چه هغه هلته ودريدو نو والى ترے تپوس وکړو چه ” آيا تۀ دَ يهوديانو بادشاه ئے څۀ ؟ “ عيسىٰ ووئيل چه ” دا ستا وينا ده . “
اَؤ کُوم اِلزام چه په هغۀ باندے مشرانو کاهنانو اَؤ اولسى مشرانو لګولے وو دَ هغے ئے هيڅ جواب ورنۀ کړو .
بيا پيلاطوس ورته ووئيل چه ” آيا دا ټولے ګواهئ چه ستا په خلاف کيږى نۀ آورے څۀ ؟ “
خو هغۀ په جواب کښے دَ يو ټکى نه هم اِنکار ونۀ کړو اَؤ والى په دے ډير حيران شو .
دَ اختر په ورځ دَ والى دا دستور وو چه دَ خلقو دَ خوښے يو قيدى به ئے آزادَوو .
په دغه وخت کښے برابا نُومے يو بدنام سړے په قيد کښے وو .
کله چه خلق راغونډ شول نو پيلاطوس ورته ووئيل چه ” ستاسو په خوښه زَۀ څوک آزاد کړم ، برابا يا عيسىٰ چه ورته مسيح وئيلے شى ؟ “
ځکه چه هغۀ ته پته وه چه هغوئ عيسىٰ دَ حسد په وجه راګير کړے وو .
پيلاطوس لا په تخت ناست وو چه دَ خپلے ښځے له طرفه ورته پيغام راغے چه ” دے بے ګُناه سړى ته ګورے هيڅ ونۀ وائے ځکه چه بيګاه په ما په دے وجه په خُوب کښے ډير مصيبت تير شو . “
تر دے وخته مشرانو کاهنانو اَؤ نورو مشرانو خلقو دے ته لمسولے وو چه دَ برابا آزادى وغواړى اَؤ دَ عيسىٰ قتل ؟
کله چه والى تپوس وکړو چه ” په دواړو کښے څوک آزادول غواړئ ؟ “ هغوئ ووئيل ، ” برابا . “
پيلاطوس ورته ووئيل چه ” بيا دَ عيسىٰ چه مسيح ياديږى سره څۀ سلُوک وکړم ؟ “ ټولو په يو آواز ووئيل چه ” په سولئ ئے کړه ! “
پيلاطوس ووئيل چه ” ولے ؟ په څۀ ګناه ؟ “ خو هغوئ نورے چغے کړے چه ” په سولئ ئے کړه ! “
پيلاطوس پوه شو چه زَۀ هيڅ نۀ شم کولے اَؤ فساد جوړيږى ، نو هغۀ اوبۀ راوخستے ، دَ ټولو خلقو په وړاندے ئے خپل لاسُونه ووينځل اَؤ وئے وئيل چه ” زما لاسُونه دَ دے سړى دَ خُون نه پاک دى ، ستاسو کار دے هر څۀ چه کوئ . “
ټولو خلقو په يو آواز چغے کړے چه ” دَ دَۀ خُون دِ زمُونږ اَؤ زمُونږ دَ اَؤلاد په غاړه وى . “
نو هغۀ بيا برابا آزاد کړو اَؤ عيسىٰ ئے په ګروړو ووهلو اَؤ په سولئ کولو ته ئے ورکړو .
دَ والى سپاهيانو بيا عيسىٰ قلا ته بوتلو اَؤ ټوله پلټن ئے ترے راچاپيره کړه .
جامے ئے ترے وويستے اَؤ تکه سره چُوغه ئے پرے واچوله .
اَؤ دَ ازغو تاج ئے جوړ کړو اَؤ ورته ئے په سر کړو اَؤ يو بينت ئے په ښى لاس کښے ورکړو ، بيا دَ هغۀ په مخکښے په زنګُنونو شول اَؤ ټوقے ئے ورپورےکولے چه ” اَئے دَ يهوديانو بادشاه ! سلام . “
هغوئ په هغۀ وتُوکل اَؤ بينت ئے ترے واخستو اَؤ په سر سر ئے پرے ووهلو .
اَؤ چه ټوقے ئے بس کړے نو چُوغه ئے ترے وويستله اَؤ خپلے جامے ئے ورواغوستے . بيا ئے هغه بهر په سولئ کولو له بوتلو .
په لاره ئے شمعُون نُومے کرينى سړے وليدو اَؤ په بيګار ئے ونيولو چه دَ عيسىٰ سولئ يوسى .
اَؤ بيا ګولګتا نُومے ځائے ته ورغلل چه معنىٰ ئے دَ کپرئ ځائے دے .
هلته ئے عيسىٰ ته دَ تريخى سره ګډ کړى شراب دَ څښلو دَ پاره ورکړل ، خو چه وئے څکل نو وئے نۀ څښل .
اَؤ چه کله ئے دَئے په سولئ وخيژولو نو دَ هغۀ جامے ئے په خپلو کښے په هسک وويشلے .
نو بيا ئے هلته څوکئ ته کښيناستل .
دَ هغۀ دَ سر دَ پاسه ئے دا ليکلے تقصير نامه آويزانده کړه چه ، دا دَ يهوديانو بادشاه عيسىٰ دے .
دوه ډاکوان هم ورسره په سولئ شوى وُو ، يو ئے په ښى لاس وو اَؤ بل ګس .
په لارے تيريدُونکو به عيسىٰ ته کنځل کول اَؤ سرُونه به ئے خوزول اَؤ چغے به ئے وهلے ،
” تۀ به دَ خُدائے کور ورانوے اَؤ بيا به ئے په دريو ورځو کښے جوړَوے ، اوس دَ دے سولئ نه راکُوز شه اَؤ ځان بچ کړه که تۀ په رښتيا دَ خُدائے زوئے يئے ! “
دغه شان مشرانو کاهنانو ، دَ شرعے عالمانو اَؤ مشرانو هم ورپورے ملنډے کولے ،
اَؤ وئيل ئے چه ” هغۀ نور خلق بچ کړل خو خپل ځان نۀ شى بچ کولے . بے شکه که دَئے دَ اِسرائيلو بادشاه دے نو اوس دِ دَ دے سولئ نه راکُوز شى ، نو بيا به پرے مُونږ ايمان راؤړُو .
دَ دَۀ په خُدائے باور وو ، اوس دِ خُدائے بچ کړى که چرے هغه ئے غواړى ، ځکه چه دَۀ دا دعوىٰ کړے وه چه زَۀ دَ خُدائے زوئے يم . “
تر دے چه دَ دَۀ سره په سولئ شوو ډاکوانو هم په دَۀ پورے ملنډے کولے .
دَ غرمے نه پس تر کُوز ماسپښين پورے په ټول ملک کښے توره تيارۀ شوه .
اَؤ په کُوز ماسپښين عيسىٰ په اُوچت آواز نعرے کړے ، ” ايلى ! ايلى ! لما شبقتنى ! “ يعنے ” اَئے زما خدايه ! اَئے زما خدايه ! زَۀ دِ ولے پريښودلم ؟ “
په ولاړو خلقو کښے چه ځنو دا واؤريدل نو وئے وئيل چه ” دَئے اوس اِلياس ته نعرے وهى . “
په هغوئ کښے يو سمدستى منډه کړه اَؤ يو اِسفنج ئے واخستو په سرکه کښے ئے ډُوب کړو اَؤ دَ نل په سر کښے ئے دَ هغۀ په شُونډو کيښودو .
خو نورو ووئيل چه ” تماشه کوئ چه اِلياس دَ دَۀ خلاصولو له راځى اَؤ که نه . “
عيسىٰ بيا يوه اُوچته چغه کړه اَؤ ساه ئے ورکړه .
هغه وخت دَ خُدائے دَ کور پړده دَ يو سر نه تر بل سره په مينځ وشليده . اَؤ زلزله راغله ، ګټان وچاؤدل ،
اَؤ قبرُونه وسپړدے شول اَؤ دَ خُدائے ډير پاکان دَ خوبه رابيدار شول .
کله چه صوبه دار اَؤ دَ هغۀ سړو چه دَ عيسىٰ څوکئ ئے کوله زلزله اَؤ دا ټول واقعات وليدل نو په هغوئ هيبت راغے اَؤ وئے وئيل ، ” بے شکه چه دا سړے دَ خُدائے زوئے وو . “
ډيرے ښځے هم هلته موجُودے وے اَؤ دَ لرے نه ئے تماشه کوله . هغوئ دَ ګليل نه په عيسىٰ پسے خدمت ته راغلے وے .
په هغوئ کښے يوه مريم مګدلينى وه اَؤ بله دَ يعقُوب اَؤ دَ يُوسف مور مريم ، اَؤ دَ زبدى دَ زامنو مور وه .
کله چه ماښام شو نو دَ اريميتيه يو موړ سړے چه يُوسف نُوم ئے وو اَؤ دَ عيسىٰ مُريد وو ، راغے .
هغه پيلاطوس ته ورغے اَؤ دَ عيسىٰ لاش ئے ترے وغوښتو اَؤ پيلاطوس حُکم وکړو چه ور دِ کړے شى .
يُوسف هغه لاش يوړو اَؤ په صفا مهينه لټه کښے ئے ونغښتو ،
اَؤ دَ خپل ځان دَ پاره په يو ګټ کښے کنستے شوى نوى قبر کښے ئے کيښودو اَؤ يو لوئے کاڼے ئے دروازے ته راورغړولو اَؤ لاړو .
خو مريم مګدلينى اَؤ هغه بله مريم دواړه ئے قبر ته مخامخ ناستے وے .
په بله ورځ چه دَ سبت ورځ وه مشران کاهنان اَؤ نور فريسيان په جمع پيلاطوس ته راغلل ،
اَؤ وئے وئيل چه ” صاحبه ! مُونږ ته ياد دى چه هغه فريبى چه لا ژوندے وو نو ئے وئيلى وُو چه زَۀ به په دريمه ورځ پورته کړے شم .
آيا تۀ به دا حُکم وکړے چه تر دريو ورځو دِ دغه قبر څوکئ کيږى ؟ هسے نۀ چه دَ هغۀ مُريدان راشى ، لاش ئے په غلا وباسى اَؤ بيا خلقو ته وائى چه هغه پورته کړے شوے دے ، اَؤ آخرى فريب به ئے دَ وړُومبى فريب نه ډير بد وى . “
پيلاطوس ورته ووئيل چه ” ستاسو خپل څوکيداران شته . ځئ ، څنګه مو چه خوښه وى نو هغه شان څوکئ ئے کوئ . “
نو هغوئ لاړل ، قبر ئے په قبضه کښے کړو اَؤ په کاڼو ئے مهرُونه ولګول اَؤ څوکيداران ئے پرے مقرر کړل .
دَ سبت ورځ تيره شوه اَؤ دَ اِتوار دَ ورځے سحر کيدُونکے وو چه مريم مګدلينى اَؤ هغه بله مريم دَ قبر ليدو ته راغلے .
ناڅاپه يوه سخته زلزله راغله ، دَ آسمان نه دَ رب يوه فرښته راکُوزه شوه ، کاڼى له راغله اَؤ هغه ئے ورغړولو اَؤ په خپله پرے کښيناسته .
دَ هغۀ مخ دَ آسمان دَ بريښنا په شان ځليدو اَؤ جامے ئے لکه دَ واؤرو سپينے وے .
څوکيداران ئے په ليدو دَ ويرے نه ورَپيدل اَؤ لکه دَ مړو پريوتل .
فرښتے بيا ښځو ته ووئيل چه ” تاسو دَ هيڅ نه مه ويريږئ ، ما ته پته ده چه تاسو عيسىٰ ګورئ څوک چه په سولئ شوے وو .
هغه دلته نشته ، هغه بيا پورته کړے شوے دے لکه چه هغۀ وئيلى وُو . راشئ ، هغه ځائے وګورئ چرته چه هغه پروت وو .
نو بيا زر لاړے شئ اَؤ دَ هغۀ مُريدان خبر کړئ چه له مړو نه پاڅولے شوے دے اَؤ ستاسو نه وړُومبے ګليل ته روان دے ، تاسو به ئے هلته ووينئ . ما تاسو ته دغسے وئيلى دى . “
هغوئ دَ مقبرے نه په هيبت اَؤ خوشحالئ لاړے اَؤ دؤ ئے کړل چه مُريدان خبر کړى .
ناڅاپى عيسىٰ په لاره پرے پيښ شو اَؤ په هغوئ ئے سلام واچولو . هغوئ ورغلے اَؤ دَ هغۀ پښے ئے ونيولے اَؤ سجده ئے ورته وکړه .
بيا عيسىٰ هغوئ ته ووئيل چه ” ويريږئ مه ، لاړے شئ اَؤ زما وروڼو ته دا پيغام ورکړئ چه هغوئ دِ ګليل ته لاړ شى ، ما به هلته ووينى . “
ښځے په خپله لار تللے چه ځنے څوکيداران ښار ته ننوتل اَؤ مشرانو کاهنانو ته ئے ټوله قيصه تيره کړه .
بيا هغوئ مشران راغونډ کړل اَؤ صلاح ئے وکړه . اَؤ مشرانو کاهنانو سپاهيانو ته ډيرے بډے ورکړے .
اَؤ ورته ئے ووئيل چه ” تاسو دا ووايئ چه دَ شپے چه مُونږ اُودۀ شُو نو دَ هغۀ مُريدان راغلل اَؤ دَ هغۀ لاش ئے پټ کړو . “
اَؤ ورسره ئے دا هم ووئيل چه که ” دا خبر دَ والى غوږ ته ورسيدو نو مُونږ به دَ هغۀ سره جوړ وکړُو اَؤ تاسو ته به هيڅ نقصان نۀ درکوى . “
نو هغوئ پيسے واخستے اَؤ څۀ چه ورته وئيلى شوى وُو هم هغه شان ئے وکړل . دغه قيصه تر نن ورځے په يهوديانو کښے خوره ده .
يوولس مُريدان دَ ګليل هغه غر ته روان شول چه عيسىٰ ورسره دَ ليدو دَ پاره مقرر کړے وو .
کله چه هغوئ هغه وليدو نو ورته په سجده شول مګر ځنے شکمن وُو .
بيا عيسىٰ ورغے اَؤ خبرے ئے ورسره وکړے اَؤ ورته ئے ووئيل چه ” دَ آسمان اَؤ دَ مزکے ټول واک ما ته راکړے شوے دے .
ځکه تاسو په مزکه خوارۀ شئ اَؤ ټول قومُونه زما مُريدان کړئ اَؤ دَ پلار ، دَ زوئے اَؤ دَ رُوحُ القُدس په نامه ورته بپتسمه ورکړئ .
اَؤ دا تعليم ورکوئ چه په هغه ټولو خبرو عمل کوئ چه ما تاسو ته حُکم کړے دے . اَؤ دا يقين لرئ چه زَۀ به تل تاسو سره يم ، تر آخره وخته پورے . “
دا دَ خُدائے دَ زوئے عيسىٰ مسيح دَ زيرى شروع ده ،
څنګه چه دَ يشعياه نبى په صحيفه کښے ليکلى دى : ” ګوره ! دا زما پيغمبر دے چه زَۀ ئے دَ تا نه وړاندے ليږم اَؤ دَئے به ستا دَ پاره لار تياروى .
په بيابان کښے دَ نعرے وهُونکى آواز راغے چه دَ مالِک لار تياره کړئ اَؤ دَ هغۀ سړکُونه نيغ کړئ . “
اَؤ دغه شان په بيابان کښے بپتسمه ورکوُونکے يحيىٰ راغے اَؤ اِعلان ئے وکړو چه ” توبه وکړئ اَؤ بپتسمه واخلئ اَؤ خُدائے به ستاسو ګُناهونه وبخښى . “
اَؤ دَ يهوديه دَ وطن ټول خلق اَؤ دَ بيتُ المُقدس اوسيدُونکى هغۀ ته راغونډ شول اَؤ هغوئ دَ خپلو ګُناهونو اِقرار وکړو اَؤ هغۀ دَ اُردن سيند په غاړه دَ هغوئ بپتسمه وکړه .
يحيىٰ دَ اُوښ دَ وړئ چُوغه اغوستے وه اَؤ دَ څرمنے پيټئ ئے دَ ملا نه تاؤ کړے وه اَؤ هغۀ به ملخان اَؤ ځنګلى ګبين خوړلو .
هغۀ به دا اِعلان کوو چه ” زما نه پس به هغه سړے راځى چه زما نه زيات زوروَر دے . زَۀ دَ دے لائق هم نۀ يم چه ټيټ شم اَؤ دَ هغۀ دَ پيزار تسمے پرانزم .
ما خو په اوبو ستاسو بپتسمه وکړه خو هغه به ستاسو بپتسمه په رُوحُ القُدس وکړى . “
هم په هغه ورځو کښے داسے وشول چه دَ ګليل دَ ناصرت نه عيسىٰ راغے اَؤ دَ اُردن دَ سيند په غاړه ئے دَ يحيىٰ نه بپتسمه واخسته .
څۀ وخت چه دَ اوبو نه بهر راووتو نو هغۀ آسمانُونه پرانستى وليدل اَؤ رُوحُ القُدس دَ کونترے په شکل په هغۀ باندے نازل شو .
اَؤ دَ آسمان نه يو آواز راغے چه ” تۀ زما محبوب زوئے ئے ، ستا نه زَۀ رضا يم . “
سمدستى رُوحُ القُدس هغه بيابان ته واستوو .
اَؤ هلته کښے هغه تر څلويښتو ورځو پورے دَ شيطان په لمسُون کښے وآزمائيلے شو . هغه دَ ځنګلى ځناورو سره وو اَؤ فرښتے دَ هغۀ په خدمت کښے حاضرے وے .
هر کله چه يحيىٰ ونيولے شو نو عيسىٰ ګليل ته راغے اَؤ دَ خُدائے دَ زيرى وعظ ئے کولو چه
” وخت پُوره شو ، دَ خُدائے بادشاهى په تاسو دَ بره کيدُونکى ده . توبه ګار شئ اَؤ په زيرى ايمان راؤړئ . “
عيسىٰ دَ ګليل درياب په غاړه روان وو چه هغۀ شمعُون اَؤ دَ هغۀ ورور اَندرياس وليدل چه دَ درياب په غاړه ئے جال اچولو ځکه چه هغوئ دَ ماهيانو ښکاريان وُو .
عيسىٰ هغوئ ته ووئيل چه ” ما پسے راځئ اَؤ زَۀ به ستاسو نه دَ بنى آدمو لټوُونکى جوړ کړم . “
اَؤ سمدستى هغوئ خپل جالُونه پريښودل اَؤ په هغۀ پسے روان شول .
کله چه عيسىٰ وړاندے لاړلو نو هغۀ دَ زبدى زامن ، يعقُوب اَؤ دَ هغۀ ورور يوحنا وليدل چه په کشتئ کښے ناست وُو اَؤ جالُونه ئے مُرمت کول .
هغۀ هغوئ راوبلل اَؤ هغوئ خپل پلار زبدى دَ مزدُورانو سره په کشتئ کښے پريښودو اَؤ په هغۀ پسے روان شول .
دوئ کفرنحوم ته راغلل اَؤ دَ سبت يعنے خالى په ورځ عيسىٰ عبادت خانے ته لاړو اَؤ هلته ئے تعليم ورکول شروع کړل .
خلق دَ عيسىٰ په تعليم حيران شول ځکه چه دَ شرعے دَ عالمانو په شان نه ، بلکه پُوره په اِختيار سره ئے وئيل .
په دغه وخت په عبادت خانه کښے يو سړے وو چه ناپاک رُوح نيولے وو . هغۀ چغے کړے ،
” اَئے عيسىٰ ناصرى ! ته زمُونږ نه څۀ غواړے ؟ تۀ زمُونږ په بربادئ پسے راغلے يئے څۀ ؟ زَۀ دِ پيژنم چه ته څوک يئے ، تۀ دَ خُدائے قدُوس يئے . “
عيسىٰ هغه ورټلو اَؤ ورته ئے ووئيل چه ” چپ شه اَؤ دَ دَۀ نه راوزه . “
اَؤ ناپاک رُوح هغه سړے ډير په عذاب کړو اَؤ په چغه ترے نه راووتو .
هغوئ ټول حق حيران شول اَؤ دَ يو بل نه ئے تپوس وکړو چه ” دا لا څۀ دے ؟ دا خو يو نوے تعليم دے ! هغه په اِختيار سره خبرے کوى اَؤ چه حُکم کوى نو ناپاک رُوحُونه هم دَ هغۀ حُکم منى “
دا خبره ډيره زر مشهُوره شوه اَؤ دَ ګليل په علاقه کښے دَ هغۀ آوازه خوره شوه .
دَ عبادت خانے نه په راوتو هغوئ نيغ دَ شمعُون اَؤ اندرياس کره لاړل اَؤ يعقُوب اَؤ يوحنا هم ورسره ملګرى وُو .
دَ شمعُون خواښے تبے نيولے وه ، په کټ کښے پرته وه . هغوئ سمدستى دَ هغے دَ بيمارئ حال ورته ووے .
عيسىٰ ورغے اَؤ دَ هغے لاس ئے ونيوو اَؤ په پښو ئے وُدروله اَؤ تبے پريښوه اَؤ دَ هغوئ په خدمت کښے آخته شوه .
هغه ماښام دَ نمر دَ پريوتو نه پس هغوئ ټول رنځُوران اَؤ پيريانو نيولى خلق عيسىٰ ته راوستل .
اَؤ ټوله ښاريه دَ هغه کور مخے ته راټوله شوه .
عيسىٰ ډير رنحُوران جوړ کړل چه په قِسم قِسم رنځُونو آخته وُو اَؤ ډير پيريان ئے وشړل . هغۀ پيريان خبرو ته پرے نۀ ښول ځکه چه هغوئ پيژندو چه دا څوک دے .
سحر وختى دَ نمر ختو نه وړاندے عيسىٰ پاڅيدو اَؤ بهر لاړو . هغه ځان له يو خوشى ځائے ته لاړو اَؤ هلته ئے دُعا کوله .
خو شمعُون اَؤ دَ هغۀ ملګرى ورپسے لاړل ،
وئے مُوندو اَؤ ورته ئے ووئيل چه ” ټول خلق ستا په تلاش کښے دى . “
هغۀ جواب ورکړو چه ” راځئ چه نزدے کلو ته لاړ شُو چه زَۀ هلته هم خپل پيغام واؤروم ځکه چه زَۀ هم په دغه غرض راوتلے يم . “
نو هغه په ټول ګليل کښے وګرزيدلو ، په عبادت خانو کښے ئے کلام آؤروو اَؤ پيريان ئے ويستل .
عيسىٰ ته يو جُذامى راغے ، دَ هغۀ په پښو پريوتو ، خواست ئے ترے وکړو چه ” که ته غواړے نو ما پاکولے شے . “
دَ عيسىٰ زړۀ په هغۀ وسوزيدلو ، خپل لاس ئے وراُوږد کړلو ، مسح ئے کړو اَؤ وئے وئيل چه ” بے شکه زَۀ غواړم ، پاک شه . “
اَؤ دَ هغۀ نه جُزام سمدستى لرے شو اَؤ هغه پاک شو .
بيا عيسىٰ هغه دَ دے سخت حُکم سره رُخصت کړو ،
” خيال ساته چه دا حال چا ته ونۀ وائے . لاړ شه خپل ځان کاهن ته وښايه اَؤ دَ مُوسىٰ مُقرره کړے نذرانه هغۀ ته پيش کړه ، دا به ستا دَ روغتيا شاهدى وى . “
خو هغه سړے بهر لاړو اَؤ دَ دے قصے نه ئے ټول خلق خبر کړل . دا خبره ئے تر لرے لرے خوره کړه تر دے چه عيسىٰ به يو ښار ته هم په ښکاره نۀ شو تلے اَؤ بهر به په خوشو ځايُونو کښے پاتے کيدو . خو بيا به هم خلق دَ هر لورى نه هغۀ ته راتلل .
څو ورځے پس چه عيسىٰ کفرنحوم ته واپس شو نو خلق خبر شول چه هغه په کور کښے دے .
اَؤ دومره خلق ورته راټول شول چه دَ دروازے نه بهر نۀ ځائيدل . اَؤ څۀ وخت چه هغۀ هغوئ ته پيغام آؤرولو ،
نو يو شل سړے څلورو کسانو راپورته کړے وو اَؤ هغۀ ته ئے راؤړو .
خو دَ ګڼے له کبله ئے هغۀ ته نزدے نۀ کړے شُو ، نو هغوئ دَ کوټے چت په هغه ځائے کښے سُورے کړو چرته چه عيسىٰ وو اَؤ په هغه سُورى کښے ئے هغه شل سړے په بانګئ کښے دَ هغۀ مخے ته ورښکته کړو .
کله چه عيسىٰ دَ هغوئ دا عقيده وليده نو هغه شل سړى ته ئے ووئيل ، ” زما زويه ! ستا ګُناهونه معاف شول . “
هلته په دغه موقعه يو څو دَ شرعے عالمان ناست وُو ، هغوئ دَ ځان سره ووئيل چه
” دا سړے داسے خبرے ولے کوى ؟ دا خو کُفر دے ! دَ خُدائے نه بغير هم لا څوک دَ چا ګُناهُونه بخښلےشى څۀ ؟ “
سمدستى عيسىٰ پوهه شو چه دوئ په زړۀ کښے څۀ خيال کوى اَؤ هغوئ ته ئے ووئيل چه ” تاسو داسے خيالُونه په زړۀ کښے ولے راولئ ؟
آيا دا خبره آسانه ده چه زَۀ دے شل سړى ته ووايم چه ستا ګُناهُونه معاف شول ، اَؤ که دا ووايم چه پاڅه خپل کټ واخله اَؤ روان شه ؟
خو ستاسو دَ پوهے دَ پاره چه اِبن آدم هم په مزکه باندے دَ ګُناهونو دَ معاف کولو اِختيار لرى ، “ هغۀ شل سړى ته مخ راواړَولو اَؤ ورته ئے ووئيل ،
” زَۀ تا ته وايم ، پاڅه ! خپل کټ واخله اَؤ کور ته لاړ شه . “
اَؤ هغه پاڅيدو ، سمدستى ئے خپل کټ واخستو اَؤ دَ ټولو په مخکښے روان شو . دغه شان هغه ټول حيران پاتے شول اَؤ دَ خُدائے ثنا ئے ووئيله . هغوئ ووئيل چه ” داسے کار خو مُونږ چرے هم نۀ وو ليدلے . “
عيسىٰ يو ځل بيا دَ درياب غاړے ته لاړو ، ګڼ خلق ورته راغلل اَؤ هغۀ هلته ورته تعليم ورکړو .
هر کله چه هغه تلو نو هغۀ دَ حلفئ زوئے ليوى دَ محصُول په څوکئ ناست وليدو اَؤ ورته ئے ووئيل چه ” ما پسے راځۀ ، “ ليوى پاڅيدو اَؤ ورپسے روان شو .
کله چه عيسىٰ دَ هغۀ په کور کښے ډوډئ ته ناست وو نو ډير ګُناه ګاران اَؤ محصُولچيان اَؤ دَ هغۀ مُريدان ورسره خوراک ته ناست وُو ، نو ډير خلق ورپسے وُو .
ځنو فريسيانو اَؤ دَ شرعے عالمانو چه دا وليدل چه هغه دَ محصُولچيانو اَؤ ګُناه ګارانو په دے ډله کښے ناست دے ، ورسره ډوډئ خورى ، نو دَ هغۀ مُريدانو ته ئے ووئيل چه ” دَئے خو دَ محصُولچيانو اَؤ ګُناه ګارانو سره ډوډئ خورى ! “
عيسىٰ دا خبره واؤريده اَؤ دوئ ته ئے ووئيل چه ” روغ ته دَ طبيب حاجت نشته خو رنځُور ته ئے شته . زَۀ دے ته نۀ يم راغلے چه صادِقان وبلم بلکه ګناهګاران . “
يو ځلے چه دَ يحيىٰ مُريدانو اَؤ دَ فريسيانو روژه وه نو ځنى خلق ورته راغلل اَؤ وئے وئيل چه ” څۀ وجه ده چه دَ يحيىٰ مُريدان اَؤ دَ فريسيانو مُريدان خو روژه نيسى ، ولے ستا مُريدان ئے نۀ نيسى ؟ “
عيسىٰ هغوئ ته ووئيل ، ” کله چه دَ وادۀ زلمے دَ جنجيانو سره وى نو هغوئ روژه نيولے شي څه ؟ تر څو پورے چه دَ وادۀ زلمے دَ دوئ سره وى نو دوئ به روژه نۀ نيسى .
خو وخت به راشى چه دَ وادۀ زلمے به دَ دوئ نه بيل کړے شى اَؤ په هغه ورځ به دوئ روژه نيسى .
هيڅوک هم نوے پيوند په زړه چُوغه کښے نۀ لګوى ، اَؤ که څوک داسے کوى نو پيوند به وشليږى اَؤ نوے به دَ زاړۀ نه لوئے سُورے کوى .
هيڅوک هم نوى شراب په زړو مشکُونو کښے نۀ اچوى . که څوک داسے کوى نو شراب به ئے مشکُونه وشلوى ، شراب اَؤ مشکُونه دواړه به ضائع شى . خو نوى شراب په نوو مشکُونو کښے اچوى . “
دَ يو سبت په ورځ چه عيسىٰ دَ فصل په يو پټى تيريدو نو په تلو تلو کښے دَ هغۀ مُريدانو وَږى وشُو کول .
فريسيانو هغۀ ته ووئيل چه ” وګوره ! کُوم کار چه دَ سبت په ورځ منع دے ، دوئ هغه ولے کوى ؟ “
هغۀ جواب ورکړو چه ” تاسو چرے دا لوستلى نۀ دى چه څۀ وخت داؤد اَؤ دَ هغۀ ملګرى وُږى شوى وُو
اَؤ دَ خوراک هيڅ ورسره نۀ وُو نو څۀ ئے وکړل ؟ هغه دَ ابياتار دَ مشر کاهن په زمانه کښے دَ خُدائے کور ته ننوتو اَؤ دَ نذرانے ډوډئ ئے وخوړله ، سره دَ دے چه بغير دَ کاهنانو نه بل هيچا ته هغه خوراک حلال نۀ دے اَؤ لا دا چه خپلو ملګرو ته ئے هم ورکړه . “
هغۀ ورته دا هم ووئيل چه ” سبت دَ بنى آدم دَ پاره جوړ شوے دے ، نۀ چه بنى آدم دَ سبت دَ پاره .
ځکه اِبن آدم هم دَ سبت دَ ورځے مالِک دے . “
په بله موقعه چه عيسىٰ عبادت خانے ته ننوتو نو په ګڼه کښے يو داسے سړے وو چه لاس ئے وچ شوے وو .
اَؤ هغوئ دا کتل چه عيسىٰ به دَ سبت په ورځ هغه جوړ کړى اَؤ که نه ، ځکه چه هغوئ به دَ هغۀ خلاف اِلزام لګولو ته تيار ناست وُو .
هغۀ وچ لاسى سړى ته ووئيل چه ” راشه ، په مينځ کښے ودريږه . “
بيا ئے هغوئ ته مخ ورواړوو اَؤ وئے وئيل چه ” دَ سبت په ورځ ښۀ کول روا دى که بد کول ، دَ چا بچ کول روا دى که وژل ؟ “ خو هغوئ چُپ پاتے شول .
دَ دوئ دَ سختو زړُونو په وجه ئے په غُصه اَؤ اَفسوس ټولو ته وکتل اَؤ هغه سړى ته ئے ووئيل چه ” خپل لاس وغزوه . “ هغۀ لاس وغزولو اَؤ جوړ شو .
خو فريسيان دَ عبادت خانے نه بهر لاړل ، نو سمدستى دَ هيروديانو سره په دے سازش آخته شول چه هغه به څنګه وژنُو .
عيسىٰ دَ خپلو مُريدانو سره دَ درياب غاړے ته لاړو .
دَ ګليل ، يهُودا ، دَ بيتُ المُقدس ، اِدُوميه اَؤ دَ شرق اُردن ، دَ صور اَؤ صيدا دَ خوا اَؤ شا نه ډير خلق دَ هغۀ ليدو له ورغلل ځکه چه هغوئ دا آؤريدلى وُو هغه عجيبه کارُونه کوى .
نو هغۀ خپلو مُريدانو ته ووئيل چه ” ما دَ پاره يوه کشتئ تياره ساتئ چه دَ ګڼے دَ ټيل نه ځان بچ کړم . “
هغۀ دومره ډير رنځُوران روغ کړى وُو چه هر قِسم خلق ورمات شول چه دَۀ له لاس وَروړى .
اَؤ چه پيريانو به دَئے وليدلو نو راپرے به وتل اَؤ چغے به ئے کړے چه ” تۀ دَ خُدائے زوئے يئے . “
خو هغۀ به ورته په کلکه ووئيل چه ” ما مه ښکاره کوئ . “
بيا عيسىٰ يو غر ته لاړو اَؤ هغه سړى ئے راوُبلل کُوم ئے چه خوښ کړى وُو اَؤ هغوئ ورغلل .
هغۀ دولس تنه رسُولان مُقرر کړل ، څوک چه به دَ هغۀ سره وى اَؤ بهر به دَ وعظ دَ پاره ليږلے شى ،
اَؤ چه دَ پيريانو دَ ايستلو اِختيار به هم لرى .
نو هغۀ دولس تنه مُقرر کړل چه هغه دا دى ، په شمعُون ئے پطروس نُوم کيښودلو ،
بيا دَ زبدى زامن يعقُوب اَؤ دَ هغۀ ورور يوحنا راغلل چه په هغوئ ئے بوانر ګس يعنے دَ تندر زامن نُوم کيښودلو ،
بيا اَندرياس ، فيليپوس اَؤ برتلمائ اَؤ متى اَؤ توما اَؤ دَ حلفئ زوئے يعقُوب اَؤ تدى اَؤ شمعُون ننګيالے ،
اَؤ يهوداه اسکريوتى هغه سړے چه په دَۀ يے مُخبرى وکړله .
عيسىٰ يو کورته ننوتو اَؤ يو ځل بيا دومره خلق پرے راټول شول چه دوئ ډوډئ قدرے هم نۀ شوه خوړلے .
هر کله چه دَ هغۀ خپلوانو دا واؤريدل نو هغوئ لاړل چه هغه تر لاسه کړى ځکه چه خلقو به وئيل چه ” هغه په خود کښے نۀ دے . “
کُوم دَ شرعے عالمان چه دَ بيتُ المُقدس نه راغلى وُو ، هغوئ به هم وئيل چه دَ هغۀ سره بعلزبول دے اَؤ دَئے دَ پيريانو دَ شهزاده په مدد پيريان وباسى .
نو عيسىٰ هغوئ راوبلل اَؤ په مِثالُونو کښے ئے ورته ووئيل چه ” شيطان څنګه شيطان ويستلے شى ؟
که په يوه بادشاهئ کښے دَ ننه مُخالفت پيدا شى نو هغه بادشاهى پاتے کيدے نۀ شى .
که په يو کور کښے نفاق راشى نو هغه کور هم هيڅ کله پاتے کيدے نۀ شى .
اَؤ که چرے شيطان له ځان نه خلاف شى نو هغه هم بے اِتفاقه شى اَؤ پاتے کيدے نۀ شى اَؤ دا دَ هغۀ خاتمه ده .
خو هيڅوک هم دَ زوروَر په کور په زور ننوتے نۀ شى اَؤ دَ هغۀ سامان تالا کولے نۀ شى تر څو چه هغه زوروَر سړے ئے تړلے نۀ وى ، بيا دَ هغۀ کور لُوټلے شى .
زَۀ تاسو ته دا رښتيا وايم چه يوه ګُناه اَؤ يو کُفر هم داسے نِشته چه هغه بخښلے کيدے نۀ شى .
خو هر څوک چه په رُوحُ القُدس باندے کُفر وائى هغه به هيڅ کله هم معافى ونۀ مُومى اَؤ هغه به دَ تل عُمرى ګُناه مُجرم وى . “
هغۀ دا ځکه ووئيل چه هغوئ دا وئيل چه ” دے ناپاک رُوح نيولے دے . “
بيا دَ عيسىٰ مور اَؤ وروُڼه ورغلل اَؤ بهر ولاړ وُو اَؤ څوک ئے ورواستولو چه هغه دِ راوبلى .
ګڼ خلق ترے چاپيره ناست وُو اَؤ هغوئ ورته ووے چه ” ګوره ، ستا مور اَؤ وروُڼه بهر ولاړ دى اَؤ ستا پوښتنه کوى . “
هغۀ جواب ورکړو چه ” زما مور اَؤ زما وروُڼه څوک دى ؟ “
اَؤ هغه ګير چاپير ناستو خلقو ته ئے وکتل اَؤ وئے وئيل چه ” زما مور اَؤ ورُوڼه دا دى !
څوک چه دَ خُدائے په مرضئ ځى هغه زما ورور خور اَؤ مور ده . “
عيسىٰ دَ درياب په غاړه تعليم ورکول شروع کړو اَؤ دومره خلق ورته راغونډ شوى وُو چه هغه په درياب کښے کشتئ ته وختلو اَؤ هلته کښيناستو اَؤ ټول خلق دَ درياب تر غاړے راپنډ وُو .
اَؤ هغۀ هغوئ ته په مِثالونو کښے ډير تعليم ورکړو . هغۀ چه تعليم ورکاوو نو وئے وئيل ،
” واؤرئ ! يو زميندار کروندے ته لاړو .
اَؤ داسے وشول چه دَ کرلو په وخت ځنے تُخم په لاره پريوتو اَؤ مرغئ راغلے ، هغه ئے وخوړلو .
څۀ تُخم په کاڼيزه مزکه پريوتو چرته چه لږه خاوره وه ، هغه سمدستى راوټوکيدو ځکه چه خاؤره کمه وه .
خو چه نمر راوختلو نو تنکے فصل وسوزيدلو اَؤ هر کله چه جرړے ئے نۀ وے نو وچ شو .
څۀ تُخم په جاړو کښے پريوتو اَؤ چه جاړے لوئے شوے نو فصل ئے پټ کړو اَؤ بار ئے ونۀ نيوو .
اَؤ څۀ تُخم په ښه مزکه کښے پريوتو چرته چه هغه راوټوکيدلو اَؤ لوئے شو اَؤ دانے ئے ونيولے اَؤ بار ئے يو په ديرش يو په شپيتۀ اَؤ يو په سل راؤړو . “
هغۀ بيا ووئيل ، ” که څوک دَ آؤريدو غوږُونه لرى نو دا دِ واؤرى . “
هر کله چه عيسىٰ يواځے شو نو دولسو مُريدانو اَؤ نور چه ورسره وُو ، هغوئ دَ مِثالُونو په حقله تپوس وکړو .
هغۀ جواب ورکړو چه ” تاسو ته دَ خُدائے دَ بادشاهئ راز درکړے شوے دے خو هغه څوک چه بهر دى ، هغوئ ته به هره خبره په مِثالونو کښے کيږى .
لکه چه صحيفے وائى : هغوئ به ګورى اَؤ ګورى به خو وُبه نۀ وينى ، هغوئ به آؤرى اَؤ آورى به خو پوهيږى به نه ، ګنى هغوئ به خُدائے ته رجُوع وکړى اَؤ وبه بخښلے شى . “
بيا عيسىٰ ووئيل ، ” آيا تاسو په دے مِثال پوهه نۀ شوئ ؟ نو بيا به تاسو په نورو مِثالُونو څنګه پوهه شئ ؟
زميندار کلام کرى .
دَ لارے په غاړه هغه خلق دى چرته کلام کرلے کيږى ، اَؤ چه کلام واؤرى نو شيطان سمدستى راشى اَؤ کرلے شوے کلام دَ دوئ نه يوسى .
دغسے هم هغه دى چه په کاڼيزه مزکه کرلى شوى دى ، څنګه چه دوئ کلام واؤرى نو په خوشحالئ ئے سمدستى قبول کړى .
خو په هغوئ کښے جرړے ونۀ نيسى ، نو دَ زغم طاقت په کښے نۀ وى اَؤ هر کله چه دَ کلام په وجه په هغوئ تنګسيا يا څۀ تکليف راشى نو سمدستى تيندک وخورى .
نور هغه دى چه په جاړو کښے تُخم وکرلے شو . هغوئ کلام واؤرى ،
خو دُنياوى غم اَؤ دَ دولت فريبى شان اَؤ قِسم قِسم بد خواهشات په مينځ کښے راشى اَؤ دَ کلام مرئ خپه کړى اَؤ هغه شنډ پاتے شى .
اَؤ بيا هغه خلق دى چه تُخم ئے په ښه مزکه پريوتو ، دوئ کلام واؤرى اَؤ قبول ئے کړى اَؤ يو په ديرش ، يو په شپيتۀ اَؤ يو په سل بار راؤړى . “
عيسىٰ هغوئ ته ووئيل ، ” آيا تاسو ډيوه دَ دے دَ پاره راؤړئ چه دَ اوږى يا دَ کټ لاندے ئے کيږدئ ؟ نه ، تاسو دا په ډيوټ باندے کيږدئ .
خو هيڅ څيز دومره پټ نۀ دے چه دَ هغۀ ښکاره کول مناسب نۀ وى اَؤ هيڅ څيز داسے راز نۀ دے چه دَ هغۀ معلُومول مقصود نۀ وى .
که څوک دَ آؤريدلو غوږُونه لرى نو وا دِ ورى . “
عيسىٰ دا هم ووئيل ، ” پام کوئ چه څۀ آؤرئ ، په کُوم ميچ چه تاسو ورکوئ په هغه ميچ به ئے مُومئ ، بلکه څۀ لږ زيات .
ځکه چه څوک چه څۀ لرى هغۀ ته به نور هم ورکړے شى ، خو دَ کُوم سړى سره چه څۀ نۀ وى هغۀ نه به هغه لږ څۀ هم واخستے شى چه ورسره وى . “
عيسىٰ ووئيل ، ” دَ خُدائے بادشاهى داسے ده چه يو سړے په مزکه تُخم کرى .
هغه دَ شپے اُودۀ شى اَؤ سحر پاڅى اَؤ تُخم زرغُون شى اَؤ لوئے شى . دا څرنګه ؟ هغه په دے نۀ پوهيږى .
مزکه له ځان نه غله پخپله پيدا کوى ، وړُومبے تيغ ، بيا وَږى اَؤ بيا په وَږى کښے تيارے دانے .
خو هر کله چه فصل پوخ شى نو هغه ورپسے لور راواخلى ځکه چه دَ فصل دَ ريبلو وخت راغلے وى . “
عيسىٰ دا هم ووئيل ، ” مُونږ به دَ خُدائے دَ بادشاهئ په څۀ څيز سره مُقابله وکړُو ؟ يا په کُوم مِثال به ئے بيان کړُو ؟
دا لکه دَ شړشمو دَ تُخم دے چه دَ کرلو په وخت په مزکه کښے دَ بل هر تُخم نه ورکوټے وى ،
خو چه په يو وار راوټُوکيږى اَؤ دَ نورو ټولو بوټو نه لوئے شى اَؤ دومره لوئے څانګے وکړى چه دَ هوا مرغئ ئے په سورى کښے کښينى . “
هغۀ به کلام دغسے په ډيرو مِثالُونو ورته آوروو څومره چه هغوئ پوهيدل .
هغۀ دَ هغوئ سره دَ مِثالُونو نه بغير کلام ونۀ کړو خو په کور کښے ئے خپلو مُريدانو ته هر څۀ واضح کړل .
په هغه ورځ ماښام هغۀ هغوئ ته ووئيل ، ” راځئ چه دَ درياب پورے غاړے ته لاړ شُو . “
هغوئ ګڼه پاتے کړه اَؤ هغه ئے دَ ځان سره په کشتئ کښے بوتلو په کُومه کِشتئ کښے چه هغه ناست وُو اَؤ نورے کِشتئ هم ورسره وے .
زورَوره سيلئ راغله ، چپو کِشتئ داسے ووهله چه اوبۀ ورته راوختے .
هغه وروستو په بالښت اُودۀ وو . هغوئ هغه راپاڅوو اَؤ ورته ئے ووئيل ، ” مالکه ! مُونږ ډُوبيږو ! تا سره څۀ غم نِشته ؟ “
هغه بيدار شو ، باد ئے ورټو اَؤ درياب ته ئے ووئيل چه ” غلے قلار شه ! “ باد ودريدو اَؤ قلاره قلارى شوه .
هغۀ هغوئ ته ووئيل چه ” تاسو دومره ويريدُونکى ولے يئ ، تاسو لا اوس هم عقيده نۀ لرئ ؟ “
هغوئ ويرے اخستى وُو اَؤ يو بل ته ئے ووئيل ، چه ” دا لا څوک دے چه باد اَؤ درياب ئے هم حُکم منى . “
اَؤ هغوئ دَ درياب بلے غاړے ته راغلل ، دَ ګراسينيانو وطن ته .
چه عيسىٰ دَ کِشتئ نه راکُوز شو نو يو سړے چه پيريانو نيولے وو اَؤ په قبرُونو کښے اوسيدو ، راووتو اَؤ هغۀ له راغے .
اَؤ هغه هيچا هم قابو کولے نۀ شو ، عن تر دے چه په زنځيرُونو کښے هم نۀ شو تړلے کيدے .
ځکه چه هغۀ ته ئے څو څو واره زنځيرُونه اَؤ ځولنے اچولے وے خو هغۀ زنځيرونه شلولى وُو اَؤ ځولنے ئے ماتے کړے وے اَؤ دومره طاقتور هيڅوک نۀ وو چه هغه ئے قابو کړے وَئے .
اَؤ ورځ اَؤ شپه به هغۀ په قبرُونو اَؤ دَ غرُونو په خوا کښے چغے ويستے اَؤ ځان به ئے په ګټو ژوبلولو .
هر کله چه هغۀ دَ ورايه عيسىٰ وليدلو نو هغۀ وردؤ کړل اَؤ سجده ئے ورته وکړه ،
اَؤ په چغو ئے ووئيل ، ” اَئے عيسىٰ ! دَ لوئے خُدائے زويه ! تۀ زما نه څۀ غواړے ؟ دَ خُدائے په رُوئے ما مه غذابوه . “
دا ځکه چه عيسىٰ بيا دَۀ ته دا ووئيل ، ” اَئے ناپاکه رُوحه ! دَ دے سړى نه لرے شه . “
عيسىٰ دَ هغۀ نه تپوس وکړو چه ” ستا څۀ نُوم دے ؟ “ هغۀ ووئيل چه ” زما نُوم لښکر دے ، مُونږ ډير کسان يُو . “
اَؤ هغۀ ورته ډيره زارى وکړه چه عيسىٰ به مُونږ دَ مُلک نه نۀ شړى .
نو هلته دَ غرۀ په خوا کښے دَ خنزيرانو يو لوئے کنډک څريدو .
اَؤ پيريانو هغۀ ته دا سوال وکړو چه ” مُونږ خنزيرانو ته وليږه اَؤ ورننه وتو ته مو پريږده . “
هغۀ اِجازت ورکړو اَؤ پيريان راووتل اَؤ په خنزيرانو کښے ورننوتل اَؤ خوا اَؤ شا دَ دوه زره خنزيرانو دغه کنډک له کمر نه ښکته په درياب کښے ورغُوپه شو اَؤ ډوب شو .
دَ کنډک شپُونکى په تيښته لاړل اَؤ دا خبر ئے ښارئے اَؤ خوا اَؤ شا کلو ته ورسوو اَؤ خلق دَ دے واقعے تماشے له راووتل .
هغوئ عيسىٰ له راغلل اَؤ هغه ليونے چه دَ پيريانو لښکر نيولے وو ئے وليدو چه هلته ناست وو اَؤ سم دم وو اَؤ هغوئ ټول ويرے واخستل .
تماشه کوُونکو خلقو ته ووئيل چه څرنګ دغه سړے روغ شو اَؤ دَ خنزيرانو سره څۀ وشول .
بيا هغوئ عيسىٰ ته ووئيل چه ” دَ دے علاقے نه لاړ شه . “
څۀ وخت چه عيسىٰ کِشتئ ته ورختو نو کُوم سړے چه پيريانو نيولے وو ، هغۀ هم ورسره دَ ملګرتيا دَ پاره سوال وکړو .
عيسىٰ دَ دے اِجازت ورنۀ کړو اَؤ ورته ئے ووئيل چه ” کور ته لاړ شه اَؤ خپلو خلقو ته ووايه چه مالِک په خپل رحم ستا دَ پاره څۀ وکړل . “
هغه سړے لاړو اَؤ دِ کپولس په علاقه کښے ے دغه خبر خور کړو اَؤ هغه ټول حال ئے ووئيلو ، څۀ چه عيسىٰ دَ هغۀ دَ پاره کړى وُو اَؤ ټول خلق حق حيران شول .
کله چه عيسىٰ دَ درياب بلے غاړے ته په کشتئ ورپورے وتو نو يوه لويه ګڼه ترے بيا راچاپيره شوه . اَؤ هغه لا دَ درياب په غاړه وو
چه دَ عبادت خانے يو مشر چه يائير نُوم ئے وو ورله راغے اَؤ څۀ وخت چه ئے هغه وليدو نو سجده ئے ورته وکړه اَؤ سوال ئے وکړو .
اَؤ وئے وئيل ، ” زما وړه لُور په مرګى حال ده . زَۀ درته دا سوال کوم چه تۀ راشه ، هغے ته لاس وروړه ، روغه ئے کړه اَؤ ژوند ئے بچ کړه . “
عيسىٰ دَ هغۀ سره لاړو . ډير خلق ورسره ملګرى وُو ، ګڼه لا هم دومره زياته وه چه په هغۀ به ټيل راتلو .
په هغوئ کښے يوه ښځه هم وه چه دَ دولسو کالو راسے ئے وينه بهيدله .
اَؤ سره دَ ډيرو طبيبانو دَ دارو درملو چه هغے پرے خپل هر څۀ سره خلاص کړى وُو خو هيڅ فرق ئے نۀ وو کړے اَؤ مرض ئے رو رو لا سيوا کيدو .
هغے دَ عيسىٰ په حقله دَ خلقو خبرے آؤريدلے وے ، نو هغه دَ شا دَ طرفه په ګڼه کښے راغله اَؤ دَ هغۀ چُوغے له ئے لاس وروړو .
ځکه چه هغے په زړۀ کښے دا وئيل ، ” که زَۀ ئے ايله چُوغے ته هم لاس وروړم نو زَۀ به روغه شم . “
هم په هغه ساعت دَ ښځے وينه بنده شوه اَؤ په ځان پوهه شوه چه دَ عذاب نه خلاصه شوه .
په هغه ساعت عيسىٰ هم په ځان پوهه شو چه دَ هغۀ نه يو طاقت راووتو . ګڼے ته ئے مخ راواړوو اَؤ تپوس ئے وکړو چه ” زما جامو ته چا لاس وروړو ؟ “
دَ هغۀ مُريدانو هغۀ ته ووئيل ، ” تۀ دا ګڼه په خپله وينے چه ستا طرف ته ټيل وهى ، اَؤ بيا هم دا تپوس کوے چه دا ما له چا لاس راؤړو ؟ “
هغۀ ګير چاپيره وکتل چه وګورى چه دا څوک وو .
اَؤ هغه ښځه چه په ځان پوهه شوه چه په هغے څۀ شوى دى ، دَ ويرے نه رپيده راغله ، هغۀ ته ئے سجده وکړه ، ټول حال ئے ورته ووئيلو .
هغۀ ورته ووئيل ، ” زما لُورے ! ته خپلے عقيدے جوړه کړے . ځه ، سلامته اوسه اَؤ دَ دے عذابه خلاصه يئے . “
عيسىٰ لا دا خبرے کولے چه دَ عبادت خانے دَ مشر دَ کوره هغۀ له خبر راغے چه ستا لُور مړه شوله ، اوس اُستاذ له تکليف څله ورکوے ؟
خو عيسىٰ چه دا خبره واؤريده نو دَ عبادت خانے مشر ته ئے ووئيل ، ” ويريږه مه ، خو يقين کوه . “
دَ دے نه پس هغۀ بغير دَ پطروس ، يعقُوب اَؤ دَ يعقُوب ورور يوحنا نه بل څوک ځان سره بو نۀ تلل .
هغوئ دَ عبادت خانے دَ مشر کور ته ورغلل . هلته هغۀ ډير لوئے ماتم وليدلو چه په چغو چغو ئے ژړل اَؤ ځانُونه ئے وهل .
خو عيسىٰ دَ ننه ورغے اَؤ هغوئ ئے ته ووئيل ، ” دا څۀ ژړا ګانے اَؤ وير ګډ دے ؟ جينئ خو مړه نۀ ده ، هغه خو اُوده ده . “
هغوئ ورپورے خندا وکړه . خو چه ټول خلق ئے بهر کړل نو هغۀ دَ جينئ پلار مور اَؤ خپل ملګرى دَ ځان سره کړل اَؤ هغه ځائے ته ورغلل چرته چه جينئ پرته وه .
بيا ئے دَ لاسه ونيوه اَؤ هغے ته ئے ووئيل ، ” تليتا قومى ، “ چه مطلب ئے دا دے ، پاڅه زما بچئ !
جينئ سمدستى پاڅيده اَؤ روانه شوه . هغه دَ دولسو کالو وه . په دے خبره هغوئ ټول اريان دريان شول .
هغۀ هغوئ ته په کلکه ووئيل چه ” ګورئ په دے څوک خبر نۀ شى ، “ اَؤ هغوئ ته ئے ووئيل چه ” هغے ته څۀ ورکړئ چه وخورى . “
عيسىٰ دَ هغه ځايه روان شو اَؤ خپل کلى ته دَ خپلو مُريدانو سره لاړو .
هر کله چه دَ سبت ورځ راغله نو هغۀ په عبادت خانه کښے تعليم شروع کړو اَؤ ډيرو خلقو چه دَ هغۀ تعليم واؤريدلو نو حيران شول اَؤ وئے وئيل چه ” هغۀ دا خبرے دَ کُومه زده کړے ؟ اَؤ دا پوهه دَۀ ته څنګه ورکړے شوه ؟ اَؤ دَئے دا مُعجزے څنګه ښئى ؟
دا هغه ترکاڼ نۀ دے ، دَ مريمے زوئے ، دَ يعقُوب ، دَ يُوسف ، دَ يهوداه اَؤ دَ شمعُون ورور نۀ دے ؟ اَؤ يا دَ دَۀ خويندے دلته مُونږ سره نۀ دى ؟ “ دغه شان هغوئ دَ هغۀ په حقله تيندک وخوړو .
عيسىٰ هغوئ ته ووئيل چه ” نبى به هميشه هر چرته عزت مُومى خو په خپل کلى اولس اَؤ خپلو خپلوانو کښے نه . “
هغۀ هلته هيڅ مُعجزے ښکاره نۀ کړے بے دَ دے چه خپل لاسُونه ئے په يو څو رنځُورانو راکښل اَؤ هغوئ ئے روغ کړل .
اَؤ هغه دَ هغوئ په بے اِعتقادئ حيران شو . په ګير چاپير کلو کښے عيسىٰ ګرزيدو اَؤ تعليم ئے ورکړو .
هغۀ دولس مُريدان راوبلل اَؤ دوه دوه تنه ئے په مُهم آستول شروع کړل اَؤ په پيريانو ئے ورله اِختيار ورکړو .
اَؤ ورته ئے ووئيل چه ” دَ سفر دَ پاره دَ يوے امسا نه بغير دَ ځان سره بل هيڅ څيز وانۀ خلئ ، نۀ ډوډئ ، نۀ کڅوړه اَؤ نۀ په هميانى کښے پيسے ټکے .
څپلئ خو په پښو کړئ خو دويم قميص مه آخلئ . “
اَؤ ورته ئے ووئيل چه ” کله تاسو يو کور ته ننوزئ نو تر هغے هلته پاتے شئ تر څو دَ هغه ځايه رُخصت شوى نۀ يئ .
اَؤ چه په کُوم ځائے کښے خلق تاسو قبول نۀ کړى اَؤ غوږ درته نۀ ږدى نو دَ خپلو پښو نه دُوړے وڅنډئ چه دَ هغو دَ پاره شاهدى شى . “
نو هغوئ بهر لاړل اَؤ کلام ئے آؤرولو چه توبه ګار شئ .
هغوئ ډير پيريان وويستل اؤ ډير رنحُوران ئے په تيلو غوړ کړل اَؤ جوړ ئے کړل .
نو هيروديس بادشاه دَ عيسىٰ په باب کښے واؤريدل ځکه چه دَ عيسىٰ نُوم مشهور شوے وو اَؤ ځنى خلقو دا وئيل چه ” بپتسمه ورکوُونکے يحيىٰ بيا راژوندے کړے شوے دے ځکه خو ورسره داسے مُعجزے دى . “
نورو وئيل چه ” دا اِلياس دے “ اَؤ ځنو دا وئيل چه ” دا دَ زړو نبيانو په شان يو نبى دے . “
خو چه هيروديس دا واؤريدل نو وئے وئيل چه ” دا هغه يحيىٰ دے چه ما ئے سر پريکړے وو اَؤ بيا راژوندے شوے دے . “
ځکه چه هم دے هيروديس يحيىٰ دَ خپل ورور فيليپوس دَ ښځے هيرودياس په وجه قيد کړے وو کُومه چه هغۀ وادۀ کړے وه .
يحيىٰ هيروديس ته وئيلى وُو چه ” دا ستا دَ پاره ناروا ده چه دَ خپل ورور ښځه په نکاح واخلے . “
ځکه خو هيرودياس ورسره کينه لرله اَؤ غوښتل ئے چه هغه قتل کړى خو کولے ئے نۀ شو .
ځکه چه هيروديس دَ يحيىٰ نه په دے ويريدو چه هغۀ ته معلومه وه چه دَئے پاک اَؤ ښۀ سړے دے ، ځکه ئے دَ هغۀ ساتنه وکړله . هيروديس دا غوښتل چه دَ هغۀ خبرے واؤرى خو دَ هغۀ خبرو هغه ډير شکمن کړے وو .
هيرودياس دا موقعه هغه وخت بيا مُونده کله چه هيروديس په خپله سالګره خپلو اميرانو ، فوځى افسرانو اَؤ دَ ګليل غټانو ته ډوډئ کړى وه .
دَ هغۀ لُور دَ ننه راغلله اَؤ ګډه شوه اَؤ هيروديس اَؤ دَ هغۀ ميلمانۀ ئے دومره خوشحاله کړل چه بادشاه جينئ ته ووئيل ، ” وغواړه څۀ چه غواړے اَؤ زَۀ به ئے درکړم “
اَؤ هغهٔ هغے ته قسم وخوړو ، ” هر څهٔ چه غواړے زَهٔ به ئے درکړم ترخپلے نيمے بادشاهئ پورے . “
هغه بهر ووتله اَؤ خپلے مور ته ئے ووئيل چه ” زَۀ ترے څۀ وغواړم ؟ “ خو هغے جواب ورکړو ، ” دَ بپتسمه ورکوُونکى يحيىٰ سر . “
جينئ سمدستى بادشاه له ورغله اَؤ سوال ئے وکړو ، ” زَۀ غواړم چه تۀ ما ته دلته په دے ساعت دَ بپتسمه ورکوُونکى يحيىٰ سر په رکابئ کښے راکړے . “
بادشاه ډير زهير شو خو دَ خپلو سوګندُونو اَؤ دَ ميلمنو له مخه ئے دا نۀ غوښتل چه دَ هغے سره بے لوظى وکړى .
نو بادشاه پهريدار سپاهى ته حُکم ورکړو چه ” لاړ شه ، دَ يحيىٰ سر راؤړه . “
سپاهى لاړو په قيد خانه کښے ئے دَ هغۀ سر پريکړو اَؤ په يو تالئ کښے ئے راؤړو اَؤ جينئ ته ئے پيش کړو اَؤ هغے خپلے مور له ورکړو .
دَ يحيىٰ مُريدان چه دَ دے نه خبر شول نو راغلل دَ هغۀ لاش ئے واخستو اَؤ په قبر کښے ئے ښخ کړو .
رسُولان بيا عيسىٰ ته راټول شول اَؤ هر څۀ چه ئے کړى اَؤ ښودلى وُو هغه ئے ترے خبر کړو .
هغۀ هغوئ ته ووئيل چه ” تاسو ماپسے راځئ چه چرته خوشى ځائے ته لاړ شُو چه تاسو لږ آرام وکړئ . “ ځکه چه دومره خلق تلل راتلل چه هغوئ ډوډئ خوړلو ته هم نۀ وزګاريدل .
بيا هغوئ جُدا په کشتئ کښے کښيناستل اَؤ يو خوشى ځائے ته لاړل .
خو ډيرو خلقو هغوئ په تلو کښے وليدل اَؤ وئے پيژندل اَؤ دَ وچے په لاره دَ ټولو ښاريو نه هغه ځائے ته وروچليدل اَؤ هغوئ نه وړاندے ورسيدل .
هغه چه غاړے ته ورسيدلو نو ډيره ګڼه ئے وليده اَؤ زړۀ ئے پرے وسوزيدلو ځکه چه هغوئ دَ داسے ګډو په مِثال وُو چه شپُون ئے نۀ وى اَؤ هغۀ هغوئ ته ډير تعليم ورکړو .
هر کله چه ورځ په تيريدو شوه دَ هغۀ مُريدان هغۀ له ورغلل اَؤ وئے وئيل چه ” دا يو خوشے ځائے دے اَؤ ناوخته کيږى .
دا خلق ګير چاپيره کلو بانډو ته رُخصت کړه چه ځان له څۀ دَ خوراک څيزُونه په بيعه واخلى . “
هغۀ ورته ووئيل چه ” تاسو ورله په خپله څۀ ورکړئ چه وئے خورى . “ هغوئ جواب ورکړو ، ” آيا مُونږ لاړ شُو اَؤ دَ دوؤ سوو روپو ډوډئ دَ دوئ دَ پاره واخلُو ؟ “
هغۀ ووئيل چه ” تاسو سره څومره ډوډئ دى ؟ لاړ شئ اَؤ وئے ګورئ . “ هغوئ لاړل ، وئے کتلے اَؤ هغۀ ته ئے ووئيل چه ” پنځه ډوډئ دى اَؤ دوه کبان هم . “
هغۀ هغوئ ته حُکم ورکړو چه ” په شين کبل دا خلق په ډلو ډلو کښے کښينوئ . “
اَؤ هغوئ په قطارُونو کښے کښيناستل اَؤ په هره ډله کښے سل سل پنځوس پنځوس تنه .
نو بيا هغۀ پنځه ډوډئ اَؤ دوه کبان واخستل ، آسمان ته ئے وکتل ، شکر ئے وويستو اَؤ ډوډئ ئے ماتے کړے . بيا ئے مُريدانو ته ورکړے چه تقسيم ئے کړى . هغۀ هغه دوه کبان هم په هغوئ وويشل .
هغو ټولو په مړه ګيډه خوراک وکړو .
اَؤ دولس ډکے شکرئ ئے دَ ټُکړو راغونډے کړے اَؤ دَ کبانو نه هم څۀ پاتے شوى وُو .
چا چه دا ډوډئ خوړلے وه هغه پنځه زره سړى وُو .
خو سمدستى عيسىٰ خپل مُريدان مجبُور کړل چه هغوئ کِشتئ ته وخيژى اَؤ دَ هغۀ نه مخکښے بيتِ صيدا ته پورے وزى اَؤ په خپله ئے خلق رُخصت کړل .
چه هغوئ ئے رُخصت کړل نو په خپله غر ته وختو چه دُعا وکړى .
ناوخته شوے وو اَؤ کِشتئ په اوبو کښے لرے وتے وه اَؤ هغه په وچه يکى يواځے وو .
عيسىٰ وليدل چه هغوئ په چپو وهلو عذابيږى ځکه چه باد مُخالف وو اَؤ عيسىٰ قريبًا دَ شپے څلورم پهر دَ اوبو دَ پاسه دَ هغوئ په لور روان شو . هغه په هغوئ تيريدو
چه دَ هغوئ پرے نظر شو چه دَ اوبو دَ پاسه روان دَے ، نو وئے ګڼل چه دا ګنى پيرے دے نو چغے ئے کړے .
ځکه چه هغوئ ټولو دَئے وليدلو اَؤ ويرے واخستل . خو سمدستى ئے ورته ووئيل چه ” زړُونه کلک کړئ ! دا زَۀ يم ، ويره مه کوئ . “
بيا هغه دَ هغوئ سره کِشتئ ته وختلو اَؤ باد بند شو . په دے هغوئ بيخى حيران شول ،
ځکه چه هغوئ لا دَ ډوډئ په هغه واقعه پوهه نۀ وُو ، دَ هغوئ زړُونه سخت شوى وُو .
چه هغوئ پورے غاړے ته ورسيدل نو ګينسرت ته راغلل اَؤ هلته ئے کِشتئ په ګُودر وتړله .
هر کله چه هغوئ په غاړه کُوز شول نو خلقو سمدستى عيسىٰ وپيژندو .
اَؤ خلق په ګيرچاپيره وطن کښے په شلګونو وزغليدل اَؤ دَ هرے خوا نه ئے مريضان په بانګو کښے ورته راؤړل .
اؤ هر چرته چه به هغه تلو ، کلو ته ، ښارونو ته ، يا بانډو ته ، هغوئ به په بازارُونو اَؤ چو کُونو کښے ورته مريضان کښينول اَؤ مِنت به ئے ورته کولو چه تش دَ هغۀ چُوغے له لاس وروړى ، اَؤ چا چه هغۀ له لاس وروړو نو هغوئ ټول روغ شول .
فريسيان اَؤ ځنے دَ شرعے عالمان دَ بيتُ المُقدس نه عيسىٰ له راغلل اَؤ جرګه ئے وکړله .
نو هغوئ وليدل چه دَ هغۀ مُريدان په سخا ناوينځلو لاسُونو ډوډئ خورى .
کله چه هغوئ بازار نه راشى اَؤ لامبلى ئے نۀ وى هيڅ نۀ خورى ، اَؤ ډيرے نورے خبرے داسے دى چه هغوئ دَ روياتو پابندى کوى ، لکه دَ رکابو اَؤ دَ تانبے دَ لوښو وينځل .
ځکه دوئ فريسيانو اَؤ دَ شرعے عالمانو دَ هغۀ نه تپوس وکړو چه ” ستا مُريدان دَ مشرانو دَ رواياتو پابندى ولے نۀ کوى چه په ناوينځلو لاسُونو ډوډئ خورى ؟ “
هغۀ جواب ورکړو چه ” ستاسو په شان دَ مُنافقانو په حقله يشعياه نبى په رښتيا دا پيشن ګوئى کړے وه : ” دا خلق تش په خُلۀ زما عزت کوى خو زړُونه ئے رانه ډير لرے دى .
خو دوئ بے فائدے زما عبادت کوى ځکه چه دوئ دَ اِنسانى حُکمُونو تعليم ورکوى . “
تاسو دَ خُدائے حُکم خو شاته غورزوئ اَؤ دَ بنى آدمو دَ رواياتو پابندى کوئ . “
عيسىٰ هغوئ ته دا هم ووئيل چه ” تاسو به دَ خُدائے حُکم څرنګ شا ته وغورزوئ ، تش دَ دے دَ پاره چه دَ رواياتو پابندى وکړئ .
ځکه چه مُوسىٰ ووئيل ، ” دَ خپل پلار اَؤ مور عزت کوئ “ اَؤ ” کُوم سړے چه خپل پلار اَؤ مور ته بد رد وائى هغه دِ ضرور قتل کړے شى . “
خو تاسو دا وايئ چه که چرے يو سړے خپل مور يا پلار ته دا ووائى چه زما هر هغه څيز چه ستا پکاريدے شى ما قُربان کړو ، مطلب دا چه ما دَ خُدائے په نامه ورکړو ،
نو هغه دَ مور اَؤ پلار دَ حق نه بيخى بے غمه شو .
نو دغه شان تاسو دَ خپلو رواياتو په وجه دَ خُدائے حُکمُونه منسُوخ کوئ اَؤ دغه شان نور هم ډير کارُونه تاسو په دے شان کوئ . “
په بله موقع هغۀ خلق راوبلل اَؤ ورته ئے ووئيل ، ” تاسو ټول زما خبره واؤرئ اَؤ ځان پرے پوهه کړئ .
داسے هيڅ څيز نِشته چه اِنسان ئے تير کړى اَؤ هغه پرے پليت شى خو هر هغه څيز چه دَ اِنسان نه وزى هغه اِنسان پليتوى .
که تاسو دَ آؤريدو قابل غوږُونه لرئ نو واؤرئ . “
هر کله چه عيسىٰ دَ دے خلقو نه بيل شو اَؤ کورته لاړو نو دَ هغۀ مُريدانو دَ مِثالُونو په حقله دَ هغۀ نه تپوس وکړو .
هغۀ هغوئ ته ووئيل ، ” تاسو هم دَ نورو غوندے ناپوهه يئ ؟ تاسو دا نۀ وينئ چه دَ بهر نه چه هر څۀ په اِنسان کښے ننوزى په دے هغه نۀ پليتيږى .
ځکه چه دا دَ هغۀ په زړۀ کښے نۀ ننوزى بلکه دَ هغۀ خيټے ته ځى اَؤ دَ حاجت په لارے بهر وزى . “ ځکه هغۀ ټولو خوراکُونو ته پاک ووئيل .
هغۀ وړاندے ووئيل ، ” څۀ چه دَ اِنسان نه روازى هم هغه سړے پليتوى .
ځکه چه دَ اِنسان دَ زړۀ نه بد خيالُونه راوزى ، حرام کارئ ،
غلاګانے ، خُونُونه ، زِناکارى ، حرص ، بدئ ، ټګئ ، بے شرمى ، بد نظر ، کُفر ، مغرُورتيا اَؤ بے وقُوفى .
دا ټول بد کارُونه دَ ننه نه راوُزى اَؤ دا سړے پليتوى . “
بيا عيسىٰ دَ هغه ځايه رُخصت شو اَؤ دَ صور سرحد ته راغے . هلته هغه يو کور ته ورغے ، هغۀ دا غوښتل چه څوک ترے خبر نۀ شى ، خو دا کله کيدئے شو ؟
سمدستى يوه ښځه چه وړه لُور ئے پيريانو نيولے وه ترے خبره شوه . هغه دَ ننه راغله اَؤ دَ دَۀ په پښو پريوته .
هغه دَ يُونانى نسل اَؤ دَ شام دَ فينکى نه وه . هغے هغۀ ته عرض وکړو چه ” زما دَ لُور نه پيرى لرے کړه . “
هغۀ هغے ښځے ته ووئيل چه ” اول بچى په خيټه مړول پکار دى ، دا مناسب نۀ دى چه دَ بچو نه دِ ډوډئ وتروړلے شى اَؤ سپو ته دِ وغورزولے شى . “
هغے ورته ووئيل ، ” مالِکه ! خو سپى هم دَ بچو دَ ميز دَ لاندے ټُکړے خورى . “
هغۀ هغے ته ووئيل ، ” تا چه دا ووئيل نو خاطر جمع کور ته لاړه شه ، پيريان ستا دَ لُور نه وتلى دى . “
اَؤ هر کله چه هغه کور ته راغله نو لُور ئے په کټ کښے پرته وليده اَؤ پيريان ترے تلى وُو .
دَ صور دَ علاقے نه په واپسئ عيسىٰ دَ صيدا په لارے دَ دِکپولس په حدُونو تير شو اَؤ دَ ګليل دَ درياب علاقے ته ورسيدلو .
نو خلقو هغۀ له يو کُوڼ سړے راوستو چه هم چاړا وو اَؤ سوال ئے ورته وکړو چه په هغۀ خپل لاس کيږدى .
هغۀ هغه سړے دَ خلقو نه يو خوا ته بوتلو ، خپلے ګوتے ئے دَ هغۀ په غوږُونو کښے کيښوے ، لاړے ئے ورتُو کړے اَؤ ژبه ئے ورله مسحه کړه .
بيا ئے آسمان ته وکتل اَؤ آسويلے ئے وکړو اَؤ هغۀ ته ئے ووئيل ، ” اِفتح ، “ يعنے پرانستے شه .
دَ دے سره دَ هغۀ غوږُونه خلاص شول اَؤ سمدستى ئے ژبه ګويا شوه .
عيسىٰ هغوئ منع کړل ، وئيل ئے چه چا ته حال مه وايئ . خو هر څومره چه هغۀ منع کول ، دومره به هغوئ خبره خوروله .
دَ هغوئ دَ تعجب څۀ حد نۀ وو . هغوئ ووئيل چه ” دَۀ خو هر څۀ سم کړى دى ، څۀ چه هغه کوى ډير ئے ښۀ کوى ، تر دے چه هغه کُوڼ له غوږُونه اَؤ چاړا ګانو ته ژبے ورکوى . “
په هغه ورځو کښے په يوه بله موقعه چه ډير خلق راجمع وُو اَؤ ورسره دَ خوړلو څۀ نۀ وُو ، عيسىٰ خپل مُريدان راوبلل اَؤ ورته ئے ووئيل ،
” په دے خلقو زما زړۀ سوزى ، دَ دريو ورځو راسے زما سره دى اَؤ څۀ ئے خوړلى نۀ دى .
که چرے کورُونو ته ئے وُږى واستوم نو دوئ به په لاره بے هوشه شى ځکه چه ځنے په کښے دَ لرے نه راغلى دى . “
مُريدانو جواب ورکړو چه ” په دے خوشى بيابان کښے به څوک دومره خلقو له ډوډئ ورکړے شى ؟ “
هغۀ تپوس وکړو چه ” تاسو سره څو ډوډئ دى ؟ “ اَؤ هغوئ جواب ورکړو ، ” اُووۀ . “
نو هغۀ خلقو ته حُکم ورکړو چه ” په مزکه کښينئ . “ بيا هغۀ هغه اُووۀ ډوډئ واخستے ، دَ خُدائے شکر ئے وويستو اَؤ هغه ډوډئ ئے ماتے کړے اَؤ مُريدانو ته ئے دَ ويشلو دَ پاره ورکړے اَؤ هغوئ خلقو ته ورکړے .
دَ هغوئ سره يو څو واړۀ کبان هم وُو چه په هغو ئے هم شکر وويستو اَؤ حُکم ئے وکړو چه ” دا هم پرے تقسيم کړئ . “
هغو ټولو خوراک په مړه خيټه وخوړلو اَؤ دَ پاتے شوى ټُکړو نه اُووۀ ټوکرئ ډکے شوے .
خلق خوا اَؤ شا څلور زره وُو . بيا ئے هغوئ رُخصت کړل ،
اَؤ سمدستى دَ خپلو مُريدانو سره کِشتئ ته وختلو اَؤ دَ لمتيانو علاقے ته لاړو .
نو بيا فريسيان بهر راووتل اَؤ دَ عيسىٰ سره ئے مُناظره شروع کړه . دَ آزميښت په طور ئے دَ هغۀ نه څۀ آسمانى نخښه وغوښته .
هغۀ دَ ځان سره يو سوړ آسويلے وکړو اَؤ وئے وئيل چه ” دا پيړئ نخښے دَ څۀ دَ پاره غواړى ؟ زَۀ درته دا وايم چه دے پيړئ ته به يوه نخښه هم ورنۀ کړے شى . “
په دے خبره ئے دوئ پريښول اَؤ بيا کِشتئ ته وختلو اَؤ دَ درياب بلے غاړے ته لاړو .
خو دا ځلے دَ مُريدانو نه دَ ځان سره ډوډئ وړل هير شوى وُو .
په کشتئ کښے دَ هغوئ سره يکى يوه ډوډئ وه . عيسىٰ هغوئ له خبردارے ورکړو اَؤ وئے وئيل چه ” دَ فريسيانو اَؤ دَ هيروديس دَ خمبيرے نه به ګورے ، ځان ساتئ . “
هغوئ په خپلو کښے ووئيل چه ” دا په دے چه زمُونږ سره ډوډئ نِشته . “
هغه دَ هغوئ په زړُونو پوهه شو چه په دوئ کښے څۀ دى ، ځکه ئے تپوس ترے وکړو ، ” دا تاسو داسے خبرے ولے کوئ چه ګنى ډوډئ درسره نِشته ؟ آيا تاسو ته تر اوسه معلُومه نۀ ده ؟ تاسو لا تر اوسه نه يئ پوهه ؟ آيا ستاسو دِماغ تر اوسه بند دى ؟
تاسو سترګے خو لرئ ، نو تاسو وينئ نۀ ؟ تاسو غوږُونه لرئ ، نو تاسو آؤرئ نه ؟ آيا ستاسو نه هير دى ؟
چه کوم وخت ما پنځه ډوډئ پنځه زره کسانو ته ماتے کړے ، نو تاسو دَ پاتے شوو ټُکړو نه څومره ټوکرئ ډکے کړے وے ؟ “ هغوئ ورته ووئيل چه ” دولس . “
” اَؤ چه کله مے اووۀ ډوډئ څلور زرو تنو ته ماتے کړے ، نو تاسو دَ پاتے شوو ټُکړو نه څومره ټوکرئ ډکے کړے وے ؟ “ هغوئ جواب ورکړو ” اُووۀ . “
نو هغۀ ووئيل چه ، ” لا تر اوسه هم نۀ پوهيږئ ؟ “
هغوئ بيتِ صدا ته ورسيدل . هلته خلقو عيسىٰ له يو ړُوند سړے راوستو اَؤ سوال ئے وکړو چه په هغۀ لاس ولګوى .
هغۀ ړُوند سړے دَ لاسه ونيوو اَؤ دَ کلى نه ئے بهر بوتلو . بيا ئے دَ هغۀ په سترګو لاړے پورے کړے اَؤ خپل لاس ئے پرے ولګوو اَؤ تپوس ئے وکړو چه ” څۀ ورته ښکارى که نه ؟ “
دَ سړى سترګے بينا شوے اَؤ وئے وئيل ، ” زَۀ سړى وينم لکه دَ ونو په شان ، خو دا ګرځى . “
عيسىٰ دَ هغۀ په سترګو بيا لاس کيښودو ” اَؤ هغه سړى په ځير ورته وکتل ، “ نو هغه جک جوړ شو اَؤ هر شے ورته صفا ښکاره شو .
بيا عيسىٰ هغه کور ته رُخصت کړو اَؤ ورته ئے ووئيل چه ” په کلى کښے مه ننوزه . “
عيسىٰ اَؤ دَ هغۀ مُريدان قيصريه فيليپى ته لاړل . هغۀ په لاره دَ خپلو مُريدانو نه تپوس وکړو چه ” خلق څۀ وائى چه زَۀ څوک يم ؟ “
هغوئ جواب ورکړو چه ” ځنے وائى چه بپتسمه ورکوُونکے يحيىٰ دے ، ځنے درته اِلياس وائى اَؤ نور دِ دَ نبيانو نه يو نبى ګڼى . “
نو بيا هغۀ تپوس وکړو چه ” تاسو مے څۀ ګڼئ چه زَۀ څوک يم ؟ “ پطروس جواب ورکړو چه ” تۀ مسيح ئے . “
بيا هغۀ هغوئ په سختئ سره منع کړل چه ” زما په حقله هيچا ته څۀ مۀ وايئ . “
اَؤ بيا ئے هغوئ ته تعليم شروع کړو چه ” اِبن آدم به په ځان ډير تکليفونه تير کړى اَؤ مشران ، مشران کاهنان اَؤ دَ شرعے عالمان به ئے مُجرم کړى اَؤ قتل به ئے کړى ، خو په دريمه ورځ به هغه بيا ژوندے پاڅى . “
هغۀ دا خبره په صفا ټکو کښے ووئيله . نو پطروس هغه دَ لاسه ونيولو ، يوے ډډے ته ئے بوتلو اَؤ وئے زورلو .
خو عيسىٰ مخ راواړولو ، خپلو مُريدانو ته ئے وکتل اَؤ پطروس ئے ورټلو . ورته ئے ووئيل چه ” رانه لرے شه شيطانه ! تۀ دَ بنى آدمو په شان سوچ کوے ، نۀ چه دَ خُدائے په شان . “
بيا عيسىٰ خلق اَؤ خپل مُريدان هم راوبلل اَؤ هغوئ ته ئے ووئيل ، ” هر څوک چه زما مُريد جوړيدل غواړى هغه دِ خپل ځان هير کړى ، په کار دى چه هغه دِ خپله سولئ پورته کړى اَؤ ما پسے دے راځى .
څوک چه دَ ځان خير غواړى هغه به ترے نه ورک شى ، خو کُوم سړے چه دَ زيرى اَؤ زما دَ خاطره ځان ورک کړى نو هغه به ئے بچ کړى .
که يو بنى آدم دَ خپل ځان په بدل کښے ټوله دُنيا وګټى نو څۀ ئے وګټل ؟
هغه دَ دے ځان دَ بيا حاصلولو دَ پاره څۀ قيمت ورکولے شى ؟
اَؤ هر هغه څوک چه په دے دَ خُدائے نه مُنکره اَؤ ګُناه ګاره پيړئ کښے په ما اَؤ زما په کلام شرميږى ، نو اِبن آدم به هم په هغۀ په هغه وخت شرميږى کله چه هغه دَ خپل پلار په لوئى کښے دَ پاکو فرښتو سره راشى . “
عيسىٰ ووئيل ، ” زَۀ تاسو ته رښتيا وايم چه دلته ځنے داسے خلق هم ولاړ دى چه هغوئ به تر هغے ونۀ مرى تر څو ئے چه په خپله خُدائے دَ بادشاهى قدرت سره راغلے ليدلے نۀ وى . “
شپږ ورځے پس عيسىٰ دَ ځان سره پطروس يعقُوب اَؤ يوحنا روان کړل اَؤ يو اُوچت غرۀ ته ئے جُدا وخيژول اَؤ دَ هغوئ په موجُودګئ کښے دَ هغۀ شکل بدل کړے شو .
دَ هغۀ جامے سپينے بريښيدُونکى شوے ، داسے سپينے چه دَ مزکے په مخ يو دوبى ئے هم داسے سپينولے نۀ شى .
نو هغوئ بيا اِلياس اَؤ مُوسىٰ وليدل چه دَ عيسىٰ سره ئے خبرے کولے .
بيا پطروس ووئيل چه ” اُستاذه ! دا څومره ښۀ ساعت دے چه مُونږ هم دلته کښے يُو ! آيا مُونږ درے کوټګئ ، يوه ستا دَ پاره ، يوه دَ مُوسىٰ دَ پاره اَؤ يوه دَ اِلياس دَ پاره جوړے کړو ؟ “
بيا هغه په دے نۀ پوهيدو چه څۀ وائى ځکه چه هغوئ ټول ډير هيبت اختسى وُو .
بيا يوه وريځ راښکاره شوه اَؤ په دوئ ئے سورے وکړو اَؤ دَ هغے وريځے نه يو آواز راغے ، ” دا زما زوئے ، زما محبوب دے . دَ هغۀ واؤرئ ! “
اَؤ اوس چه ناڅاپى هغوئ ګير چاپيره وکتل نو هلته ئے هيڅوک ونۀ ليدل خو يواځے عيسىٰ دَ هغوئ سره ولاړ وو .
اَؤ چه دَ غرۀ نه راکوزيدل نو عيسىٰ هغوئ ته په ټينګه ووئيل چه ” هر څۀ چه مو ليدلى دى دا به هيچا ته نۀ وايئ تر څو چه اِبن آدم دَ مړو نه بيا پاڅيدلے نۀ وى . “
هغوئ دا خبره وساتله اَؤ په خپلو کښے ئے بحث کولو چه دَ مړو نه دَ بيا پاڅيدلو څۀ مطلب کيدے شى .
اَؤ هغوئ په هغۀ باندے يو سوال وکړو ، ” زمُونږ دَ شرعے عالمان دا ولے وائى چه اِلياس به خامخا وړُومبے راشى ؟ “
هغۀ جواب ورکړو ” هو ! اِلياس به وړُومبے راځى چه هر شے سم کړى خو په صحيفو کښے ليکلى دى چه په اِبن آدم به ډيرے سختے تيرے شى اَؤ په سپک نظر به ورته وکتے شى .
خو زَۀ تاسو ته وايم چه اِلياس خو راغلے هم دے اَؤ هر څۀ چه ئے خوښ وُو هغه ئے ورسره کړى هم دى لکه چه دَ هغۀ په حقله صحيفو وئيلى دى . “
اَؤ چه هغوئ مُريدانو ته په بيرته راغلل نو ګڼ خلق ئے ورسره وليدل چه په کښے دَ شرعے عالمان هم وُو اَؤ بحث ئے ورسره کولو .
هر کله چه هغوئ عيسىٰ وليدلو نو ټول خلق هيبت واخستل اَؤ په دَؤ هغۀ له ستړى مشى له ورغلل .
هغۀ تپوس ترے وکړو چه ” دا څۀ بحث روان دے ؟ “
په ګڼه کښے يو سړى جواب ورکړو ، ” اُستاذه ! ما خپل زوئے تا له راوستے دے . هغه پيريانو نيولے دے اَؤ خبرے نۀ شى کولے .
کله چه پرے چپه راشى نو په مزکه ئے راوولى اَؤ په خُلۀ ئے ځګونه راشى ، غاښونه چيچى ، اَؤ پلے ئے راکښلے شى . ما ستا مُريدانو ته ووئيل چه دا تِر وباسئ خو هغوئ پاتے راغلل . “
عيسىٰ جواب ورکړو ، ” اَئے بے عقيدے پيړئ ! زَۀ به تر څو تاسو سره يم اَؤ زَۀ به تر څو تاسو زغمم ؟ دَئے ما له راولئ . “
نو هغوئ هغه هلک هغۀ ته راوستو . اَؤ څۀ وخت چه پيرى هغه وليدو نو دَ هغۀ وجُود ئے تاؤ راتاؤ کړو اَؤ هغه په مزکه پريوتو ورغړيدو اَؤ په خُلۀ ئے ځګونه راغلل .
عيسىٰ دَ هغۀ دَ پلار نه تپوس وکړو چه ” څومره مُوده کيږى چه دَئے په دے حال دے ؟ “ هغۀ جواب ورکړو چه ” دَ وړُوکوالى راسے .
اَؤ څو ځله ئے دَ هلاکولو دَ پاره اور اؤ اوبو ته هم غورزولے دے ، اَؤ که تۀ څۀ کولے شے نو په مُونږ رحم وکړه اَؤ مدد راسره وکړه . “
عيسىٰ ورته ووئيل چه ” که تۀ څۀ کولے شے ! دَ چا چه عقيده مظبُوطه وى دَ هغۀ دَ پاره هر څۀ مُمکن دى . “
دَ هلک پلار چغے کړے چه ” زَۀ عقيده لرم ، زما مدد وکړه ځکه چه زَۀ دَ عقيدے کمزورے يم . “
چه عيسىٰ وليدل چه ګڼ خلق رانزدے کيږى نو هغۀ هغه پيرى ته بدرد ووئيل . هغۀ ووئيل ” اَئے ړُوند کُوڼ پيريه ! زَۀ درته حُکم کوم ، دَ دۀ نه راوزه اَؤ بيا کله هم مه ورننوزه ! “
هغۀ په زوره چغے کړے اَؤ ډير ئے تاؤ راتاؤ کړو اَؤ بيا پيرے ترے ووتو اَؤ هلک لکه دَ مړى په شان پريوتو ، بلکه ډيرو وئيل چه ” دے مړ دے . “
خو عيسىٰ هغه دَ لاسه ونيوو اَؤ په پښو ئے ودرولو اَؤ هغه وُدريدو .
بيا عيسىٰ دَ ننه لاړو اَؤ دَ هغۀ مُريدانو ترے ځان له تپوس وکړو چه ” دا مُونږ ولے نۀ شو ويستے ؟ “
هغۀ ورته ووئيل ، ” دا قِسم په بله هيڅ ذريعه نۀ راوزى بے له دُعا نه . “
بيا هغوئ دَ هغے علاقے نه لاړل اَؤ دَ ګليل په لار ئے سفر وکړو . عيسىٰ دا غوښتل چه هيڅوک پرے خبر نۀ شى ،
ځکه چه هغه مُريدانو ته تعليم ورکا وو اَؤ ورته ئے ووئيل چه ” اِبن آدم به اوس بنى آدمو ته سپارلے کيږى اَؤ هغوئ به ئے وژنى ، خو دَ وژلو نه درے ورځے پس به هغه بيا پورته کيږى . “
خو هغوئ دَ هغۀ په خبره نۀ پوهيدل اَؤ دَ ويرے ئے ترے تپوس هم نۀ شو کولے .
هغوئ بيا کفرنحُوم ته راغلل اَؤ عيسىٰ په کور کښے دَ ننه وو چه دَ هغوئ نه ئے تپوس وکړو چه ” تاسو په لاره څۀ بحث کاوو ؟ “
هغوئ غلى وُو ځکه چه په لارے هغوئ دا بحث کړے وو چه په ټولو کښے لوئے څوک دے ؟
هغه کښيناستو اَؤ هغه دولس مُريدان ئے راوغوښتل اَؤ ورته ئے ووئيل ، ” که څوک دا غواړى چه دَ ټولو مير شى نو هغه دِ ځان دَ ټولو نه وروستو کړى اَؤ دَ ټولو خدمتګار دِ شى . “
بيا هغۀ يو ماشُوم راواخستو اَؤ دَ هغوئ په وړاندے ئے ودرولو اَؤ خپل لاس ئے ترے تاؤ کړو اَؤ ورته ئے ووئيل ،
” که په داسے ماشُومانو کښے يو هم زما په نُوم څوک قبُول کړى نو هغه ما قبلوى اَؤ هر څوک چه ما قبلوى هغه ما نه ، بلکه هغه قبلوى چا چه زَۀ راليږلے يم . “
يوحنا عيسىٰ ته ووئيل ، ” اُستاذه ! مُونږ يو سړے وليدو چه ستا په نُوم پيريان وباسى ، خو هر کله چه هغه زمُونږ نه نۀ وو نو مُونږ دَ هغۀ دَ منع کولو کوشش وکړو . “
عيسىٰ ورته ووئيل چه ” هغه مه منع کوئ ځکه چه داسے هيڅوک نِشته چه زما په نُوم مُعجزے ښکاره کوى اَؤ بيا به زر په ما پسے بد وائى .
خو څوک چه زمُونږ خلاف نۀ دے هغه زمُونږ ملګرے دے .
زَۀ تاسو ته دا وايم چه که څوک هم تاسو ته په دے نيت يو کنډول اوبۀ درکړى چه تاسو دَ مسيح مُريدان يئ نو هغه سړے به يقيناً بے اَجره پاتے نۀ شى .
اَؤ هر هغه څوک چه له دے وړو نه چه په ما عقيده لرى په لاره کښے خنډُونه پيدا کوى نو دَ هغۀ دَ پاره به دا ښۀ وى چه دَ ژرندے پل دَ هغۀ په غاړه وتړلے شى اَؤ په درياب کښے وغورزولے شى .
که ستا لاس تاله تيندک درکوى نو پرے ئے کړه ځکه چه تا له دا غوره ده چه په ژوندانۀ کښے دَ يو بونډى لاس سره داخل شے په ځائے دَ دے چه دواړه لاسه لرے اَؤ دوزخ دِ ځائے شى چه نۀ مړ کيدونکے اور لرى .
اَؤ که ستا پښه تا له تيندک درکړى نو پرے ئے کړه ځکه چه دا تا له ښه ده چه په ژوندُون کښے په يوه پښه ګوډ داخل شے په ځائے دَ دے چه دواړه پښے دِ روغے وى اَؤ دوزخ دِ ځائے شى .
اَؤ که ستا سترګه تا له تيندک در کړى نو وئے باسه . دا ستا دَ پاره غوره ده چه دَ خُدائے په بادشاهئ کښے په يوه سترګه داخل شے ، نه دا چه دواړه سترګے لرے اَؤ دوزخ دِ ځائے شى ،
هر څوک به دَ اور سره مالګين کيږى .
مالګه يو ښۀ څيز دے خو که مالګه بے خونده شى نو په څۀ څيز به بيا خوند پيدا کړى ؟ په خپلو کښے مالګه وساتئ اَؤ دَ يو بل سره په صُلح اوسئ . “
دَ هغه ځائے نه چه عيسىٰ روان شو نو دَ يهوديه اَؤ اُردن دَ سيند پورے غاړے ته راغے اَؤ هر کله چه ډير خلق بيا ترے راچاپير شول نو دَ دستور په مُطابق هغۀ بيا ورته تعليم شروع کړو .
نو فريسيان ورغلل اَؤ ترے دَ آزميښت په طور ئے دا تپوس وکړو ، ” آيا يو سړى له دا روا دى چه خپله ښځه طلاقه کړى ؟ “
هغۀ په جواب کښے تپوس وکړو چه ” مُوسىٰ تاسو ته څۀ حُکم کړے وو ؟ “
هغوئ جواب ورکړو چه ” مُوسىٰ سړى ته دا اِجازت ورکړے دے چه طلاق نامه دِ وليکى اَؤ ښځه دِ پريږدى . “
عيسىٰ هغوئ ته ووئيل چه ” دا حُکم هغۀ ستاسو دَ زړۀ دَ سختوالى په وجه وليکو .
خو دَ دُنيا دَ پيدائښت نه خُدائے دوئ ” نر اَؤ ښځه پيدا کړل . “
” په دے وجه به سړے خپل مور پلار پريږدى اَؤ دَ خپلے ښځے سره به يو ځائے شى .
اَؤ دواړه به يو وجُود شى “ اَؤ پس له هغے به دوئ يو وجُود وى اَؤ بيلتون به په کښے نۀ وى .
هر څۀ چه خُدائے يو کړى وى بنى آدم دِ ئے نۀ جُدا کوى . “
اَؤ بيا چه دوى کورته ننوتل نو مُريدانو ترے په دے حقله تپوس وکړو .
هغۀ هغوئ ته ووئيل ، ” هر څوک چه خپله ښځه طلاقه کړى اَؤ بله وادۀ کړى نو هغه دَ اولنئ ښځے خلاف زِنا کوى .
اَؤ دغه شان که يوه ښځه خاوند طلاق کړى اَؤ بل ميړۀ وکړى نو هغه زِنا کوى . “
بيا خلقو دَ دے دَ پاره عيسىٰ له ماشُومان راوستل چه لاس پرے کيږدى خو مُريدانو هغوئ ورټل .
ولے عيسىٰ چه دا وليدل نو خفه شو اَؤ هغوئ ته ئے ووئيل چه ” دا ماشُومان ما ته راپريږدئ چه راشى ، دوئ مه منع کوئ ځکه چه دَ خُدائے بادشاهى دَ دغسے خلقو ده .
زَۀ تاسو ته دا وايم چه هر څوک چه دَ خُدائے بادشاهى دَ ماشُوم په شان قبُوله نۀ کړى هغه به په کښے هيڅ کله ورداخل نۀ شى . “
بيا ئے دَ هغوئ نه لاسُونه راچاپيره کړل اَؤ خپل لاسُونه ئے پرے کيښودل اَؤ برکت ئے ورکړو .
عيسىٰ بيا په سفر روانيدو چه يو سړى رادَؤ کړو اَؤ دَ هغۀ دَ وړاندے په زنګنُونو شو اَؤ تپوس ئے وکړو ، ” اَئے نيکه اُستاذه ! زَۀ دَ تل ژوندُون وارث کيدو دَ پاره څۀ وکړم . “
عيسىٰ هغۀ ته ووئيل ، ” تۀ ما ته نيک ولے وايئے ؟ دَ خُدائے نه بغير بل هيڅوک نيک نِشته .
تا ته دا حکمونه معلُوم دى چه ” قتل مه کوه ، زِنا مه کوه ، غلا مه کوه ، دَ دروغو ګواهى مه کوه ، ټګى مه کوه اَؤ دَ خپل مور اَؤ پلار عزت کوه . “ “
خو هغۀ جواب ورکړو ، ” اُستاذه ! ما دَ هلکوالى راسے په دے هر څۀ عمل کړے دے . “
بيا عيسىٰ هغۀ ته نيغ وکتل ، په هغۀ ئے مينه راغله اَؤ وئے وئيل چه ” په تا کښے دَ يو څيز کمے دے ، لاړ شه اَؤ څۀ چه درسره دى هغه خرڅ کړه اَؤ په خوارانو ئے وويشه ، نو ستا خزانه به په آسمان کښے جوړه شى اَؤ بيا راځه په ما پسے شه . “
په دے خبره هغه غمژن شو اَؤ په مات زړۀ لاړو ځکه چه ډير مالدار سړے وو .
عيسىٰ ګير چاپير خپلو مُريدانو ته وکتل اَؤ ورته ئے ووئيل ، ” دولت مند به څومره په ګرانه دَ خُدائے په بادشاهئ کښے داخليږى ! “
هغوئ دَ هغۀ په دے خبره حق حيران شول خو عيسىٰ په تاکيد سره ووئيل ، ” بچو ! دا څومره ګرانه خبره ده چه دَ خُدائے بادشاهئ ته څوک ورداخل شى .
دَ يو دولتمند سړى دَ خُدائے په بادشاهئ کښے دَ داخليدو نه دَ يو اُوښ دَ ستنے له سُوم نه تيريدل آسان دى . “
هغوئ دَ مخکښے نه هم زيات حيران شول اَؤ يو بل ته ئے ووئيل ، ” نو بيا به څوک خلاصے ومُومى ؟ “
عيسىٰ هغوئ ته وکتل اَؤ وئے وئيل ، ” دَ اِنسان دَ پاره دا نامُمکنه ده خو دَ خُدائے دَ پاره نه ، ځکه چه خُدائے هر څۀ کولے شى . “
بيا پطروس وئيل شروع کړل ، ” مُونږ هر څۀ پريښى دى اَؤ تا پسے روان شوى يُو . “
عيسىٰ ورته ووئيل ، ” زَۀ تاسو ته دا وايم چه داسے هيڅوک نِشته چه زما اَؤ دَ زيرى دَ خاطره ئے کور ، ورُوڼه ، خويندے ، مور پلار ، اولاد يا مزکه پريښى وى ،
چه هغوئ ته به په دے جهان کښے يو په سل اَجر ورنۀ کړے شى ، کورُونه ، وروُڼه ، خويندے ، ميندے ، اولاد اَؤ مزکه اَؤ ورسره ربړيدل اَؤ په راتلُونکى جهان کښے دَ تل ژوندون .
خو ډير چه وړُومبى دى هغه به ورستى شى اَؤ ورستى به وړُومبى شى . “
دوئ دَ بيتُ المُقدس په لار روان وُو اَؤ عيسىٰ ترے وړاندے وو اَؤ مُريدان هيبت آخستى وُو اَؤ څوک چه ورپسے روان وُو هغوئ ويريدل . هغۀ هغه دولس مُريدان ډډے ته کړل اَؤ ورته ئے ووئيل چه هغۀ ته څۀ پيښيدُونکى دى .
هغۀ ورته ووئيل ، ” مُونږ اوس بيتُ المُقدس ته ځُو اَؤ اِبن آدم به مشرانو کاهنانو اَؤ دَ شرعے عالمانو ته حواله کړے شى . هغوئ به پرے دَ قتل حُکم وکړى اَؤ غير قومُونو ته به ئے وسپارى .
په هغۀ پورے به ملنډے وکړے شى اَؤ تُوکاڼى به پرے وتُوکلے شى ، په کروړو به ووهلے شى اَؤ قتل به ئے کړى ، خو درے ورځے پس به هغه بيا ژوندے پاڅى . “
دَ زبدى زامن يعقُوب اَؤ يوحنا ورغلل اَؤ ورته ئے ووئيل ، ” اُستاذه ! تۀ زمُونږ سره يوه مهربانى وکړه . “
هغۀ ورته ووئيل چه ” تاسو زما نه څۀ غواړئ ؟ “
هغوئ جواب ورکړو ، ” مُونږ ته دا اِجازت راکړه چه مُونږ هم ستا په لوئى کښے تا سره ، يو ستا ښى لاس ته اَؤ بل ګس لاس ته يو ځائے کښينو “
عيسىٰ هغوئ ته ووئيل ، ” تاسو چه څۀ غواړئ په هغے نۀ پوهيږئ . کُومه دَ مصيبت پيالئ چه زَۀ څښم ، آيا هغه تاسو څښلے شئ ؟ يا هغه بپتسمه آخستلے شئ چه پرے زما بپتسمه کيږى ؟ “
هغوئ جواب ورکړو ، چه ” هو ، مُونږ ئے کولے شُو . “ عيسىٰ ورته ووئيل چه ” کُومه پياله چه زَۀ څښم ، تاسو به ئے وڅښئ ، اَؤ په کُومه بپتسمه چه به زما بپتسمه کيږى ، په هغے به ستاسو بپتسمه هم کيږى .
خو دا اِختيار زما نۀ دے چه څوک دِ زما ښى يا ګس لاس ته کښينى ، دا دَ هغه چا دَ پاره دے څوک چه دَ مخکښے نه په دے مُقرر شوى دى . “
هر کله چه نورو لسو دا واؤريدل نو هغوئ دَ يعقُوب اَؤ يوحنا نه خفه شول .
عيسىٰ هغوئ ځان ته راوبلل اَؤ ورته ئے ووئيل ، ” تاسو خبر يئ چه منلى شوى بادشاهان په خپل رعيت حکُومت کوى اَؤ اميران ئے پرے خپل اِختيار ښئى .
خو ستاسو دَ پاره داسے نۀ دى . په تاسو کښے چه څوک مشرى غواړى هغه دِ ستاسو خدمتګار شى .
اَؤ څوک چه په تاسو کښے اَول کيدل غواړى هغه دِ دَ ټولو غُلام شى .
ځکه چه اِبن آدم هم دَ دے دَ پاره نۀ دے راغلے چه خدمت واخلى بلکه دَ دے دَ پاره راغلے دے چه دَئے دَ نورو خدمت وکړى اَؤ چه خپل ژوندُون دَ ډيرو په بدل کښے په فديه ورکړى . “
هغوئ يريحو ته راغلل اَؤ عيسىٰ دَ ښاريئے نه وتو اَؤ ګڼ خلق اَؤ مُريدان ورسره وُو ، نو دَ تميائ زوئے برتيمائ څوک چه يو ړُوند فقير وو دَ لارے په غاړه ناست وو .
چه په دے خبر شو چه دا عيسىٰ ناصرى دے نو هغۀ چغے کړے ، ” اَئے عيسىٰ دَ داؤد زويه ! په ما رحم وکړه ! “
ډيرو خلقو ورته ووئيل چه ” چپ شه ، “ خو هغۀ چغے نورے هم زياتے کړے ، ” اَئے دَ داؤد زويه ! په ما رحم وکړه ! “
عيسىٰ ودريدلو اَؤ وے وئيل ، ” دَئے راوبلئ . “ نو هغوئ هغه ړُوند سړے راوبللو اَؤ ورته ئے ووئيل ، ” پاڅۀ ! زړۀ ور شه ، هغه دِ غواړى . “
په دے هغۀ خپله چُوغه وغورزوله ، سمدستى پورته شو اَؤ عيسىٰ ته راغے .
عيسىٰ هغۀ ته ووئيل ، ” زَۀ ستا څۀ خدمت وکړم ؟ “ هغه سړى جواب ورکړو ، ” اُستاذه ! زَۀ بينا کيدل غواړم . “
عيسىٰ هغۀ ته ووئيل ، ” ځه ! خپل ايمان تۀ جوړ کړلے ، “ نو سمدستى هغه بينا شو اَؤ په هغۀ پسے روان شو .
هغوئ چه بيتُ المُقدس ته رانزدے شول اَؤ چه بيتِ فګے اَؤ بيتِ عنياه ته دَ ښونانو غرۀ ته ورسيدل نو عيسىٰ خپل دوه مُريدان دَ دے هداياتو سره وليږل ،
” دے مخامخ کلى ته ورشئ . سمدستى چه ورننوزئ نو تاسو به يو کُوچے تړلے ومُومئ چه تر اوسه پرے څوک سوارۀ شوى نۀ دى . هغه پرانزئ اَؤ دلته ئے راولئ .
که څوک درنه تپوس وکړى چه دا څۀ کوئ ؟ نو ورته ووايئ چه زمُونږ دَ مالِک په کار دے اَؤ هغه به ئے سمدستى دلته بيرته راواستوى . “
هغوئ لاړل اَؤ دَ دروازے نه بهر ئے په کُوڅه کښے هغه کُوچے تړلے ومُوندلو . هغوئ هغه پرانستو ،
اَؤ په ولاړو خلقو کښے ځنو ورته ووئيل چه ” دا څۀ کوئ چه دا کُوچے پرانزئ ؟ “
نو دوئ هغه جواب ورکړو چه عيسىٰ ورته وئيلى وُو ، نو بيا ئے پريښودل چه بوئے ځى .
نو هغوئ عيسىٰ له کُوچے راوستو اَؤ خپلے جامے ئے پرے واچولے اَؤ هغه پرے سور شو .
اَؤ خلقو ورته په لارو کښے خپلے جامے وغوړولے اَؤ نورو دَ پټو نه څانګے پريکړلے اَؤ ورته ئے خورے کړلے .
اَؤ څومره خلق چه مخکښے تلل اَؤ هغه چه وروستو راتلل ، هغوئ چغے ايستے ، ” ثنا په هغه چا چه دَ رب په نُوم راځى !
زمُونږ دَ پلار داؤد راتلُونکے بادشاهى دِ مُبارک شى ! په آسمان کښے هم ثنا ! “
هغه بيتُ المُقدس ته راغے اَؤ دَ خُدائے کور ته ننوتو اَؤ ګير چا پير ئے وکتل ، خو هر کله چه ماښام شو نو هغه دَ دولسو مُريدانو سره بيتِ عنياه ته لاړو .
په بله ورځ چه هغوئ دَ بيتِ عنياه نه ووتل نو هغه وږے شو .
اَؤ دَ لرے نه ئے چه دَ اينځر يوه شنه ونه وليده نو هغه ورغے چه وګورى که هغه په کښے څۀ ومُومى . خو هر کله چه هغه هلته ورغے نو بے له پاڼو ئے په کښے هيڅ ونۀ موندل ځکه چه دا دَ اينځر موسم نۀ وو .
هغۀ ونے ته ووئيل چه ” بيا به هيڅوک هم هيڅ کله ستا نه ميوه ونۀ خورى . “ اَؤ دَ هغۀ مُريدانو دا آؤريدل .
بيا هغوئ بيتُ المُقدس ته راغلل . عيسىٰ دَ خُدائے کور ته لاړو اَؤ چا چه دَ خُدائے په کور کښے سوداګرى کوله دَ هغوئ په ويستو ئے ګوتے پورے کړے ، هغۀ دَ صرافانو تختے نسکورے کړے اَؤ دَ کونترو خرڅوُونکو دُونکاچے ئے هم واړَولے .
اَؤ دَ خُدائے دَ کور په غولى کښے ئے دَ څيزُونو وړل راوړل نۀ پريښودل .
نو بيا ئے هغوئ ته تعليم ورکول شروع کړو اَؤ وئے وئيل ، ” آيا صحيفے دا نۀ وائى چه ، ” زما کور به دَ ټولو قومُونو دَ پاره دَ دُعا کور بللے شى ؟ “ خو تاسو ترے دَ ډاکوانو غار جوړ کړے دے . “
مشرانو کاهنانو اَؤ دَ شرعے عالمانو چه دا واؤريدل نو کوشش ئے کاوو چه هغه په څۀ چل هلاک کړى خو هغوئ ويريدل ځکه چه ټول خلق دَ هغۀ تعليم په تعجب آخستى وُو .
اَؤ چه ماښام شو نو عيسىٰ دَ ښار نه بهر ووتو .
بله ورځ سحر وختى چه هغوئ په لاره تيريدل نو هغوئ وليدل چه هغه دَ اينځر ونه له بيخ نه وچه شوے ده .
اَؤ پطروس هغه خبره راياده کړه څۀ چه تيره شوے وه اَؤ هغۀ ته ئے ووئيل ، ” اُستاذه ! ګوره دَ اينځر کُومے ونے ته چه تا لعنت کړے وو هغه وچه شوے ده . “
عيسىٰ ورته جواب ورکړو چه ” په خُدائے ايمان لرئ .
زَۀ تاسو ته دا وايم چه که څوک دے غر ته ووائى چه دَ خپله ځايه پورته شه اَؤ په درياب کښے وغورزيږه ، اَؤ په زړۀ کښے ئے شک نۀ وى اَؤ ايمان لرى ، نو هر څۀ چه وائى هغه به دَ هغۀ دَ پاره وشى .
ځکه زَۀ تاسو ته وايم چه دَ هر څۀ دَ پاره چه تاسو دُعا يا سوال کوئ نو په دے يقين ولرئ چه دا تاسو حاصل کړو ، نو ستاسو به شى .
اَؤ هر کله چه تاسو دُعا ته ودريږئ نو که ستاسو په زړۀ کښے دَ چا خلاف خبرے وى ، نو هغه معاف کړئ ، دَ دے دَ پاره چه ستاسو آسمانى پلار ستاسو قصُورونه هم معاف کړى .
هغوئ يو ځل بيا بيتُ المُقدس ته راغلل اَؤ کله چه دَ خُدائے په کور کښے ګرزيدو نو مشران کاهنان ، دَ شرعے عالمان اَؤ اولسى مشران ورته راغلل ،
اَؤ وئے وئيل ، ” دا چه تۀ څۀ کوے ، دا په کُوم اِختيار کوے ؟ چا تا له دا اِختيار درکړو چه تۀ داسے وکړه ؟ “
عيسىٰ هغوئ ته ووئيل ، ” زَۀ هم له ستاسو نه يو تپوس کوم اَؤ که تاسو ئے ما له جواب راکړئ نو زَۀ به هم تاسو ته دا وښايم چه په کُوم اِختيار زَۀ دا کارُونه کوم .
دَ يحيىٰ دَ بپتسمه ورکولو اِختيار دَ خُدائے دَ طرفه وو که دَ بنى آدمو نه ؟ جواب راکړئ ! “
په دے سوال هغوئ په خپلو کښے په بحث شول چه ” مُونږ څۀ ووايُو ؟ که مُونږ دا وايُو چه له خُدايه ، نو هغه به ووائى ، نو تاسو بيا ولے په هغۀ يقين ونۀ کړو ؟
اَؤ که دا وايُو چه له اِنسان نه ، “ نو بيا دوئ دَ خلقو نه ويريدل ځکه چه دَ ټولو خلقو دا يقين وو چه يحيىٰ نبى وو .
نو دوئ جواب ورکړلو چه ” مُونږ هيڅ خبر نۀ يُو . “ اَؤ عيسىٰ هغوئ ته ووئيل چه ” بيا به زَۀ هم تاسو ته دا ونۀ وايم چه په کُوم اِختيار زَۀ دا کارُونه کوم . “
عيسىٰ هغوئ ته بيا په مِثالُونو کښے خبرے شروع کړے . ” يو سړى دَ انګُورو باغ ولګوو اَؤ شپول ئے ترے تاؤ کړو اَؤ دَ مئے حوض ئے په کښے ولګولو اَؤ دَ څوکئ يو برج ئے هم په کښے جوړ کړو . بيا ئے دَ انګورو باغوانانو ته په اِجاره وکړلو اَؤ بل ملک ته لاړو .
کله چه موسم دَ بره شو نو هغۀ اِجاره دارو ته يو خدمتګار ورواستولو چه دَ هغوئ نه خپله برخه آمدن وصُول کړى .
خو هغوئ هغه ونيولو ، وَئے وهلو اَؤ تش لاس ئے واپس وليږلو .
بيا هغۀ يو بل خدمتګار ورواستولو اَؤ دَئے هم هغوئ په سر سر وټکولو اَؤ ډير ئے بے عزته کړو .
بيا هغۀ يو بل وروليږلو اَؤ هغه دوئ مړ کړو . اَؤ دَ دَۀ نه علاوه دغسے نور هم وُو ، څوک ئے ووهل اَؤ ځنے ئے مړۀ کړل .
اَؤ اوس دَ دَۀ سره يو کس پاتے وو ، دَ هغۀ خپل نازولے زوئے . په آخر کښے ئے هغه ورواستولو . هغۀ ووئيل چه زما دَ زوى لحاظ خو به وکړى .
خو اِجاره دارو يو بل ته ووئيل چه هم دغه خو وارث دے ، راځئ چه مړ ئے کړُو اَؤ جائيداد به ئے زمُونږ شى .
نو هغوئ هغه ونيولو اَؤ مړ ئے کړو اَؤ دَ هغۀ لاش ئے دَ باغ نه بهر وغورزولو .
دَ باغ مالِک به اوس څۀ کوى ؟ هغه به راشى اَؤ اِجاره دار به مړۀ کړى اَؤ دَ انګُورو باغ به بل چا ته حواله کړى .
آيا تاسو په مُقدس کتاب کښے دا چرے نۀ دى لوستى ؟ ” کُوم کاڼے چه ګلکارانو رد کړے وو هم هغه دَ ګوټ سر ګاڼے شو .
دا دَ رب کارُونه دى اَؤ زمونږ په نظر کښے عجيبه ښکارى . “ “
بيا هغوئ داسے څۀ بهانه لټوله چه هغه ګرفتار کړى ځکه چه هغوئ پوهيدل چه دا مِثال دَ هغوئ په حق کښے وو ، خو هغوئ دَ خلقو نه ويريدل نو هغوئ هغه يواځے پريښودو اَؤ ترے نه لاړل .
بيا هغوئ څو فريسيان اَؤ هيروديان ورواستول چه عيسىٰ په خبرو کښے راګير کړى .
هغوئ راغلل اَؤ وئے وئيل ، ” اُستاذه ! مُونږ خبر يُو چه تۀ يو رښتينے سړے ئے اَؤ دَ هيچا پروادار نۀ يئے ، خواه که هغه څوک هم وى ، خو تۀ دَ خُدائے دَ لارے تعليم په رښتيا سره ورکوے . آيا مُونږ ته دا روا دى که نه ، چه دَ رُوم قيصر له خراج ورکړُو ؟ مُونږ ئے ورکوُو اَؤ که نه ؟ “
هغه پوهه شو چه دَ دوئ دا سوال څومره دَ چل نه ډک دے اَؤ وئے وئيل ، ” تاسو زما دَ راګيرولو کوشش ولے کوئ ؟ ما ته دَ سپينو زرو يوه سکه راؤړئ چه زَۀ ورته وګورم . “
هغوئ يوه سکه راؤړه اَؤ هغۀ هغوئ ته ووئيل چه ” دا دَ چا تصوير اَؤ دَ چا نُوم دَے ؟ “ هغوئ جواب ورکړو ، ” دا دَ قيصر دى . “
بيا عيسىٰ ورته ووئيل ، ” څۀ چه دَ قيصر وى هغه قيصر له ورکړئ اَؤ څۀ چه دَ خُدائے وى هغه خُدائے له ورکړئ . “ هغوئ دَ دَۀ په خبرو ډير حيران شول .
بيا ورته صدُوقيان راغلل ، دا هغه خلق دى چه دَ قيامت نه مُنکر دى . هغوئ دا سوال وکړو ،
” اُستاذه ! مُوسىٰ زمُونږ دَ پاره دا فرمان کړے دے چه که چرے دَ يو سړى ورور مړى شى اَؤ بے اؤلاده ښځه ترے پاتے شى نو هغه بل دِ دَ ورور ښځه واخلى اَؤ دَ هغۀ نسل دِ جارى وساتى .
اوس اُووۀ وروڼه وُو ، وړُومبى وادۀ وکړو اَؤ بے اؤلاده مړ شو .
بيا هغه ښځه دويم واخسته اَؤ هغه هم بے اؤلاده مړ شو اَؤ دغه شان دريم وکړل .
آخر اُووۀ واړه مړۀ شول اَؤ دَ ټولو اؤلاد ونۀ شو . آخر هغه ښځه هم مړه شوه .
چه قيامت راشى اَؤ دوئ ټول ژوندى شى نو ښځه به دَ چا وى ؟ ولے چه اُووۀ واړو ورسره وادۀ کړے وو “
عيسىٰ هغوئ ته ووئيل ، ” تاسو په غلطه يئ اَؤ هم دغه وجه ده چه نۀ خو تاسو په کتابِ مُقدس پوهيږئ اَؤ نۀ دَ خُدائے په قدرت .
کله چه هغوئ بيا راژوندى کړے شى نو سړى اَؤ ښځے به يو بل سره وادۀ نۀ کوى . هغوئ به دَ آسمان دَ فرښتو په شان وى .
خو دَ قيامت په ورځے دَ مړو دَ بيا راژوندى کيدو په بابت ، آيا تاسو دَ مُوسىٰ په کتاب کښے هيڅ نۀ دى لوستى ، دَ سوزيدُونکى بوټى په قصه کښے ، چه خُدائے ورته څنګه مُخاطب شو اَؤ ورته ئے ووئيل ، ” زَۀ دَ اِبراهيم خُدائے ، دَ اِسحاق خُدائے اَؤ دَ يعقُوب خُدائے يم ؟ “
خُدائے دَ مړو خُدائے نۀ دے بلکه دَ ژوندو خُدائے دے ! تاسو ډير ګُمراه شوى يئ . “
بيا دَ شرعے په عالمانو کښے يو کس چه دَ دوئ دا بحث ئے آؤريدو اَؤ پوهه شو چه هغۀ دوئ ته څنګه ښۀ جواب ورکړو ، راوړاندے شو . تپوس ئے ترے وکړو ، ” کُوم يو حُکم دَ ټولو نه لوئے دے ؟ “
عيسىٰ جواب ورکړو ، ” اَول دا دے چه ، ” اَئے اِسرائيله واؤره ! مالِک زمُونږ خُدائے يو مالِک دے .
تۀ دَ مالِک دَ خپل خُدائے سره دَ ټول زړۀ سره ، دَ خپل ټول رُوح ، دَ خپل ټول عقل اَؤ دَ خپل ټول طاقت سره مينه کوه . “
دويم دا دے چه ، ” دَ خپل ګاونډى سره لکه دَ ځان مينه کوه . “ دَ دے حُکمونو نه بل لوئے حُکم نشته . “
نو شرعے عالم هغۀ ته ووئيل ، ” آفرين اُستاذه ! ډير دِ ښۀ ووئيل ، تۀ رښتيا وائے چه خُدائے يو دے اَؤ بے له هغۀ نه بل نِشته .
اَؤ دَ هغۀ سره دَ ټول زړۀ دَ اِخلاصه په پوهه سره اَؤ په ټول طاقت سره مينه ولرئ اَؤ دَ خپل ځان په شان دَ خپل ګاونډى سره مينه کوئ ، نو دا دَ بلے هرے يوے سوزيدُونکى قُربانئ يا نذرانے نه ډير غوره کار دے . “
هر کله چه عيسىٰ وليدل چه هغۀ څومره په پوهه سره جواب ورکړو نو هغۀ ورته ووئيل چه ” تۀ دَ خُدائے دَ بادشاهئ نه لرے نۀ يئے . “ دَ دے نه پس بيا چا همت ونۀ کړو چه عيسىٰ نه نور تپوسُونه وکړى .
اَؤ بيا عيسىٰ دَ خُدائے په کور کښے تعليم ورکړو . داسے ئے ووئيل ، ” نو دَ شرعے عالمان دا څنګه وائى چه مسيح دَ داؤد زوئے دے ؟
داؤد په خپله دَ رُوحُ القُدس دَ اثر لاندے دا وئيلى دى چه : ” مالِک زما مالک ته ووئيل ، زما ښى لاس ته کښينه تر هغے چه زَۀ ستا دُښمنان ستا دَ پښو لاندے نۀ کړم . “
داؤد په خپله هغۀ ته مالِک وائى ، نو بيا هغه دَ داؤد زوئے څرنګه کيدے شى ؟ “ هلته ډيره ګڼه وه اَؤ ډير په مينه ئے دَ دَۀ خبرے اَؤريدے .
عيسىٰ په خپل تعليم کښے دوئ ته ووئيل چه ” دَ شرعے دَ عالمانو نه خبردار اوسئ ، هغوئ دا خوښوى چه دوئ چُوغے آغوستے وى اَؤ ديخوا اخوا ځى راځى اَؤ په کُوڅو کښے دَ خلقو نه دَ عزت سلامُونه آخلى ،
اَؤ په عبادت خانو کښے دَ مشرئ ځائے غواړى اَؤ په ميلمستيا کښے دَ عزت په ځائے کښينى
دا هغه خلق دى چه دَ کونډو مالُونه خورى اَؤ دَ ريا اُوږدے اُوږدے دُعاګانے کوى ، دوئ به دَ ټولو نه سخته سزا مُومى . “
يو ځلے عيسىٰ دَ خُدائے دَ کور خزانے ته مخامخ ناست وو اَؤ دا ننداره ئے کوله چه خلق په خزانه کښے پيسے څنګه اچوى . ډيرو مالدارو خلقو ډيرے زياتے پيسے واچولے .
په دے کښے يوه خواره کُنډه راغله اَؤ دوه دَمَړى ئے په کښے ورواچول چه دواړه دَ نيمے پيسے برابر وُو .
هغۀ خپل مُريدان ځان ته راوبلل اَؤ ورته ئے ووئيل ، ” زَۀ تاسو ته دا وايم چه دے خوارے کُنډے دَ هر چا نه زيات ورکړل .
ځکه چه هغه نورو چه څۀ ورکړل دَ هغو سره دَ ضرورت نه زيات وُو ، خو هغے چه څۀ ورسره نۀ وُو خپل دَ ګذارے هر څۀ ئے ورکړل . “
څۀ وخت چه عيسىٰ دَ خُدائے دَ کور نه راوتو نو دَ هغۀ يو مُريد ورته ووئيل ، ” ګوره اُستاذه ! څومره لوئے ګاڼى دى ! اَؤ څۀ ښکلى مکانُونه دى ! “
عيسىٰ هغۀ ته ووئيل ، ” تۀ دا لوئے لوئے مکانُونه وينے ؟ په دے کښے به يوه ګټه هم دَ بلے دَ پاسه پاتے نۀ شى اَؤ ټولے به راونړولے شى . “
اَؤ هر کله چه عيسىٰ دَ ښونانو په غرۀ دَ خُدائے کور ته مخامخ ناست وو نو پطروس ، يعقُوب ، يوحنا اَؤ اندرياس ترے نه جُدا تپوس وکړو ،
” مُونږ ته ووايه چه دا کار به کله کيږى اَؤ دَ دے ټولو دَ پُوره کيدو نخښے نښانے به څۀ وى ؟ “
عيسىٰ ووئيل چه ” پام کوئ چه څوک مو بے لارے نۀ کړى .
داسے به ډير راشى چه زما دَ نُوم دعوىٰ به کوى اَؤ وائى به چه زَۀ هغه يم ، اَؤ ډير خلق به بے لارے کړى .
هر کله چه تاسو دَ لرے اَؤ نزدو جنګُونو خبر واؤرئ نو وار خطا کيږئ مه ځکه چه دا خبرے به ضرور پيښيږى خو آخر وخت به لا نۀ وى راغلے .
قومُونه به دَ قومُونو سره په جنګ وى ، بادشاهئ به دَ بادشاهو سره ، په ډيرو ځايُونو کښے به زلزلے اَؤ قحطُونه راځى ولے دا به دَ تکليفونو شروع وى .
خو تاسو ترے ځان بيدار ساتئ . تاسو به عدالتُونو ته حواله کيږئ ، تاسو به په عبادت خانو کښے په کروړو وهلے شئ اَؤ تاسو به دَ حاکمانو اَؤ بادشاهانو دَ وړاندے پيش کولے کيږئ چه زما په باب دَ هغوئ په وړاندے اِقرار وکړئ .
خو دَ خاتمے نه وړاندے به زما دَ زيرى وعظ ټولو قومُونو ته وکړے شى .
نو هر کله چه تاسو ګرفتار شئ اؤ عدالت ته بوتلے شئ نو دَ اول نه دا سوچ مه کوئ چه تاسو به څۀ وايئ . خو هر کله چه وخت راشى نو هغه وخت چه څۀ دَ وينا دَ پاره درکړے شى هغه وايئ ، ځکه چه دا به ستاسو خبرے نۀ وى بلکه ستاسو په ژبه رُوحُ القُدس ګويا وى .
ورور به دَ ورور دَ مرګ مُخبر شى اَؤ پلار دَ زوئے ، بچى به دَ خپل مور پلار خلاف شى اَؤ هغوئ به وژنى .
ټول به زما دَ نُوم په سبب تاسو سره کينه لرى ، خو کُوم سړے چه تر آخره صبر وکړى هغه به بچ شى .
هر کله چه تاسو ووينئ چه هغه ” برباد کوُونکى پليت شئے “ په هغه ځائے کښے ولاړ دے چرته چه نۀ دے پکار ، نو لوستُونکى دِ پوهه شى . نو هغه څوک چه په يهوديه کښے وى هغوئ دِ غرُونو ته وتښتى .
که څوک سړے دَ چت دَ پاسه وى هغه دِ کله هم کور ته لاندے راکُوز نۀ شى چه څۀ ترے وباسى .
اَؤ که څوک په پټى کښے وى نو هغه دِ په خپله چُوغه پسے راونۀ ګرزى .
اَفسوس دے په هغه ښځو چه په هغو ورځو کښے اُميدوارے وى اَؤ په هغو چه بچو ته تى ورکوى .
دُعا کوئ چه دا په ژمى کښے پيښ نۀ شى .
ځکه چه دَ کله نه خُدائے پاک دا دُنيا پيدا کړے ده ، داسے تنګسيا اَؤ بده ورځ لا تر اوسه نۀ خو راغلے ده اَؤ نۀ به چرے بيا راشى .
که چرے مالِک دغه دَ تکليف ورځے کمے کړے نۀ وئے نو هيڅ يو بشر به هم ژوندے نۀ وۀ پاتے ، خو دَ خپلو غوره کړو دَ خاطره هغۀ دا ورځے کمے کړے .
بيا که چرے څوک تاسو ته دا ووائى چه ګورئ ! مسيح دلته دے يا هلته دے ، نو يقين پرے مه کوئ .
ولے چه داسے خلق به راځى چه ځان ته به مسيح اَؤ نبيان وائى خو وى به نه ، اَؤ عجيبه کارُونه به ښکاره کوى ، اَؤ که مُمکن وى نو غوره کړى خلق به وغلوى .
خو تاسو خبردار اوسئ ، ما تاسو دَ اول نه په دے خبر کړئ .
خو په هغه ورځو کښے دَ دے تنګسيا نه پس به نمر تور شى اَؤ سپوږمئ به رڼا نۀ کوى .
ستورى به دَ آسمان نه راغورزيږى ، دَ آسمان طاقتُونه به ولړزولے شى .
بيا به هغوئ ووينى چه اِبن آدم هغوئ په وريځو کښے په لوئے قُدرت اَؤ ډير شان اَؤ شوکت سره راځى .
اَؤ هغه به فرښتے واستوى اَؤ دَ آسمان دَ څلورو غاړو نه اؤ دَ دُنيا دَ آخرى حدُونو نه به خپل غوره کړى خلق راغُونډ کړى .
دَ اينځر دَ ونے نه سبق واخلئ . کله چه دَ هغے نرمے څانګے غوټئ ونيسى ، پاڼے وکړى نو تاسو پوهه شئ چه اوړے په راتلو دے .
هم دغه شان چه تاسو دا ټولے علامے ووينئ نو تاسو پوهه شئ چه هغه نزدے دے اَؤ په دروازه کښے ولاړ دے .
زَۀ تاسو ته دا وايم چه دا موجُوده پيړئ به تيره نۀ شى تر څو چه دا ټولے خبرے ونۀ شى .
مزکه اَؤ آسمانونه به فنا شى خو زما کلام به هيچرے فنا نۀ شى .
خو دَ هغے ورځے اَؤ هغه ساعت پته هيچا ته نِشته ، نۀ دَ آسمان فرښتو ته اَؤ نۀ زوئے ته ، خو يواځے يو پلار پرے خبر دے .
خبردار شئ ، ويښ اوسئ تاسو دَ دے نه خبر نۀ يئ چه هغه وخت به کله راځى .
دَ دے مِثال دَ هغه سړى دے چه دَ کوره لرے وى اَؤ څۀ وخت چه خپل کور نه تلو نو خپلو غُلامانو ته ئے اِختيار ورکړو چه هر يو دِ خپل کار کوى اَؤ څوکيدار ته ئے حُکم ورکړو چه بيدار اوسه .
نو بيا تاسو بيدار اوسئ ځکه چه تاسو په دے نۀ يئ خبر چه دَ کور مالِک کله راځى ، ماښام که په نيمه شپه ، په چرګ بانګ که سحر په خړه .
که چرے هغه ناڅاپه راشى نو چه هغه مو اُودۀ لاندے نۀ کړى .
اَؤ زَۀ چه څۀ تاسو ته وايم نو ټولو ته ئے وايم چه بيدار اوسئ . “
نو دَ فسح اَؤ دَ پتيرے ډوډئ اختر ته دوه ورځے پاتے وے اَؤ مشرانو کاهنانو اَؤ دَ شرعے عالمانو څۀ داسے دَ ټګئ اِلزام لټوو چه عيسىٰ پرے ونيسى اَؤ وئے وژنى .
هغوئ ووئيل چه ” دا دِ دَ اختر په ورځو کښے نۀ وى ، هسے نۀ چه په خلقو کښے فساد جوړ شى . “
عيسىٰ دَ شمعُون جُذامى په کور کښے په بيتِ عنياه کښے وو . کله چه هغه ډوډئ ته کښيناستو ، يوه ښځه راغله اَؤ ډير قيمتى خالِص عطر ئے په عطر دان کښے راوړل . هغے عطردان خلاص کړو اَؤ دَ هغۀ په سر ئے عطر واچول .
په حاضر مجلس کښے ځنے کسانو په غُصه کښے ووئيل چه ” دا څۀ فضُول خرچى ده ؟
ځکه چه دا عطر خو به په دريو سوو روپو خرڅ شوى وئے اَؤ پيسے به ئے خوارانو ته ورکړے شوے وئے . “ نو هغوئ هغے ته غصه وکړه .
خو عيسىٰ ووئيل ، ” دا پريږدئ ، تاسو دا ولے تنګوئ ؟ هغے زما سره ډير ښۀ کړى دى .
ځکه چه خواران خو به تل تاسو سره وى اَؤ هر کله چه تاسو غواړئ دَ هغوئ مدد کولے شئ خو زَۀ به تل تاسو سره نۀ يم .
هغے نه چه څۀ کيدے شول ، هغه ئے ما سره وکړل . هغے دَ ښخولو نه وړاندے زما په بدن عطر واچول .
زَۀ تاسو ته دا وايم چه دَ دُنيا په مخ چه چرته هم زما دَ زيرى وعظ کيږى نو څۀ چه دے کړى وى دا به دَ دے دَ يادګار په طور يادولے شى . “
نو بيا يهوداه اسکريوتى چه په هغه دولسو مُريدانو کښے يو وو ، مشرانو کاهنانو ته لاړو اَؤ په عيسىٰ ئے مُخبرى وکړه .
چه هغوئ دَ هغۀ دَ راتلو دَ غرض نه خبر شول نو هغوئ ډير خوشحاله شول اَؤ دَ هغۀ سره ئے دَ پيسو لوظ وکړو ، اَؤ هغه دَ داسے ښے موقعے په تلاش کښے شو چه په هغۀ مُخبرى وکړى .
دَ پتيرے ډوډئ دَ اختر په وړُومبئ ورځ چه هغوئ دَ فسح ګډورے قُربانولو ، دَ عيسىٰ مُريدانو هغۀ ته ووئيل چه ” ستا څۀ مرضى ده چه مُونږ چرته لاړ شو چه ستا دَ پاره دَ فسح دَ ګډُورى خوړلو تيارى وکړو ؟ “
نو هغۀ خپل دوه مُريدان دَ دے هداياتو سره وليږل ، ” ښار ته لاړ شئ ، يو سړے به ووينئ چه دَ اوبو منګے به وړى ، په هغۀ پسے لاړ شئ .
اَؤ هغه چه کُوم کور ته ننوزى نو دَ هغه کور مالِک ته دا پيغام ورکړئ ، چه اُستاذ وائى چه زما اَؤ زما دَ مُريدانو دَ پاره دَ فسح دَ ګډُورى خوړلو دَ پاره کُومه کوټه مُقرره شوے ده ؟
هغه به تاسو ته يوه لويه تياره بالاخانه وښائى ، زمُونږ دَ پاره هلته دَ فسح تيارئ وکړئ . “
بيا مُريدان روان شول اَؤ هر کله چه ښار ته دَ ننه شول نو هغوئ هر څۀ هغه شان ومُوندل لکه چه هغۀ ورته وئيلى وُو ، نو هغوئ دَ فسح تيارى وکړله .
ماښام دَ دولسو مُريدانو سره عيسىٰ راغے .
څۀ وخت چه هغوئ ډوډئ ته کښيناستل نو عيسىٰ ووئيل ، ” زَۀ تاسو ته دا وايم چه په تاسو کښے به يو په ما مُخبرى کوى ، هغه يو چه ما سره ډوډئ خورى . “
په دے هغوئ غمژن شول اَؤ يو يو هغۀ ته ووئيل ، ” يقينًا چه زَۀ به نۀ يم ؟ “
هغۀ ورته ووئيل چه ، ” دا په دولسو کښے يو دے څوک چه ما سره په يوه تالئ کښے لاس ښکته کوى .
اِبن آدم به هم داسے مړ شى لکه چه دَ هغۀ په حقله په صحيفو کښے ليکلى شوى دى خو اَفسوس په هغه سړى دے څوک چه به په اِبن آدم مُخبرى کوى ! دَ هغه سړى دَ پاره به دا ډيره غوره وه چه هغه هډو پيدا شوے نۀ وے . “
دَ خوراک په وخت عيسىٰ يوه ډوډئ راواخسته ، شکر ئے پرے وکړو اَؤ ما ته ئے کړه . په هغوئ ئے وويشله اَؤ وئے وئيل ، ” دا واخلئ ، دا زما بدن دے . “
بيا هغۀ يو کنډول راپورته کړو اَؤ دَ خُدائے شکر ئے وويستو اَؤ هغوئ له ئے ورکړو اَؤ هغوئ ټولو ترے وڅښل .
اَؤ بيا هغۀ ووئيل چه ” دا زما دَ وعدے وينه ده چه دَ ډيرو خلقو دَ پاره توئيږى .
يقينًا زَۀ تاسو ته دا وايم چه دَ انګورو اوبۀ به زَۀ بيا تر هغے ورځے پورے هيڅ کله ونۀ څښم تر څو چه زَۀ دَ خُدائے په بادشاهئ کښے تازه ونۀ څښم . “
دَ ثنا وئيلو نه پس هغوئ بهر ووتل اَؤ دَ ښونانو غرۀ ته لاړل .
اَؤ عيسىٰ هغوئ ته ووئيل ، ” تاسو ټول به تيندک وخورئ ځکه چه دا ليکلى شوى دى چه ، ” زَۀ به شپُون ووهم اَؤ ګډے به خورے ورے شى . “
خو بيا هم چه زَۀ دوباره پاڅولے شم نو زَۀ به له تاسو نه وړاندے ګليل ته لاړ شم . “
پطروس جواب ورکړو ، ” بل هر يو به تيندک وخورى خو زَۀ به ئے ونۀ خورم . “
عيسىٰ ورته ووئيل ، ” زَۀ تا ته دا وايم چه نن ، هم په دے شپه دَ چرګ دَ بانګ نه دوه ځله اول به تۀ درے ځله زما نه اِنکارى شے . “
خو هغۀ بيا بيا په دے زور ورکړو ، ” که چرے زَۀ تا سره مړ هم شم خو له تا نه به چرے هم مُنکر نۀ شم . “ اَؤ هغوئ ټولو هم دغه شان ووئيل .
کله چه هغوئ ګيتسمنے نُومے ځائے ته ورسيدل نو عيسىٰ خپلو مُريدانو ته ووئيل ، ” تر څو چه زَۀ دُعا کوم تاسو دلته کښينئ . “
اَؤ بيا ئے دَ ځان سره پطروس ، يعقُوب اَؤ يوحنا بوتلل ، نو هيبت واخستو اَؤ ساه ډوبى پرے راغله .
اَؤ هغۀ هغوئ ته ووئيل ، ” زما زړۀ دَ غمه چوى اَؤ مرګ ته نزدے يم . دلته ايسار شئ ، بيدار اوسئ . “
بيا هغه لږ وړاندے لاړو اَؤ په مزکه پريوتو اَؤ دُعا ئے وغوښتله ، ” که دا کيدے شى نو دا ساعت دِ له ما نه تير شى . “
هغۀ ووئيل ، ” آبا ، “ يعنے پلاره ! ” ستا دَ پاره هر څۀ مُمکن دى . دا دَ مُصيبت پياله له مانه لرے کړه ، داسے نه لکه چه زَۀ ئے غواړم ، داسے لکه چه تۀ ئے غواړے . “
هغه بيرته راغے اَؤ هغوئ ئے اُودۀ ومُوندل . نو هغۀ پطروس ته ووئيل ، ” شمعُونه ! اُودۀ يئے څۀ ؟ آيا تۀ يوے ګينټے قدر له هم ويښ نۀ شوے پاتے کيدے ؟
ټول ويښ اوسئ اَؤ دُعا کوئ چه تاسو په آزميښت کښے پرے نۀ وزئ . رُوح خو تيار دے خو بدن کمزورے دے . “
يو ځل بيا هغه لاړو اَؤ هم هغه شان ئے دُعا وغوښته .
چه بيرته راغے نو هغوئ ئے بيا اُودۀ ومُوندل ځکه چه دَ هغوئ سترګے درنے وے ، اَؤ هغوئ په دے نۀ پوهيدل چه څۀ جواب ورکړى .
دريم ځل هغه راغے اَؤ هغوئ ته ئے ووئيل چه ” هغسے لا اُودۀ يئ اَؤ هغسے لا آرام کوئ ؟ بس دے ! وشوه ، وخت راغے ، اِبن آدم ګُناه ګارانو ته حواله کيږى .
پورته شئ ، ځئ چه ځُو ! زما مُخبر نزدے راغلے دے . “
سمدستى چه لا عيسىٰ خبرے کولے يهوداه چه په دولسو مُريدانو کښے يو وو ، هغه اَؤ ډير خلق چه تُورے اَؤ کوتکے ورسره وے راڅرګند شول . هغوئ مشرانو کاهنانو ، دَ شرعے عالمانو اَؤ اولسى مشرانو راليږلى وُو .
مُخبر دَ هغوئ سره يو نخښه مُقرره کړے وه ، ” هغه څوک چه زَۀ کښل کړم هغه دے . هغه ونيسئ اَؤ دَ ځان سره ئے په حفاظت بوزئ . “
کله چه دَئے هغه ځائے ته راورسيدو نو هغه سمدستى وروړاندے شو اَؤ عيسىٰ ته ئے ووئيل ، ” اُستاذه ! “ اَؤ کښل ئے کړو .
بيا هغوئ هغه ونيوو اَؤ قابو ئے کړو .
په هغه خلقو کښے چه ولاړ وُو يو کس خپله تُوره راوويسته اَؤ دَ مشر کاهن په نوکر ئے ګُذار وکړو اَؤ دَ هغۀ غوږ ئے پريکړو .
بيا عيسىٰ ووئيل ، ” آيا تاسو ما ډاکُو ګڼئ چه دَ تُورو اَؤ کوتکو سره زما په نيولو پسے راوتلى يئ څۀ ؟
زَۀ هره ورځ تاسو سره دَ خُدائے په کور کښے وم اَؤ تعليم مے درکولو خو تاسو ما ته لاس نۀ وو راوړے . دا ځکه وشول چه صحيفے پُوره شى . “
نو بيا دے مُريدانو يواځے پريښودو اَؤ ټول ترے وتښتيدل .
څوک چه ورسره وُو په هغو کښے يو ځوان وو چه دَ مهينے لټے دَ څادر لنګ ئے وهلے وو .
هغوئ دَ هغۀ دَ نيولو کوشِش وکړو خو هغۀ خپل دَ مهينے لټے څادر پريښودو اَؤ لغړ بربنډ وتښتيدلو .
بيا هغوئ عيسىٰ دَ مشر کاهن کورته روان کړو چرته چه مشران کاهنان ، دَ شرعے عالمان اَؤ اولسى مشران ټول را جمع کيدل .
پطروس عن دَ مشر کاهن دَ غولى پورے ورپسے روستو روستو تلو اَؤ هلته هغه دَ نوکرانو سره کښيناستو اَؤ اور ته ئے ځان تودوو .
مشرانو کاهنانو اَؤ ټولے جرګے دا کوشش وکړو چه دَ عيسىٰ په خلاف داسے څۀ ګواهى پيدا کړى چه دَ مرګ حُکم پرے وکړى خو داسے ګواهى ئے پيدا نۀ کړے شوه .
ډيرو دَ هغۀ برخلاف دَ دروغو ګواهى وکړه خو دَ هغو بيان دَ يو بل سره نۀ يو کيدلو .
ځنى پاڅيدل اَؤ دَ هغۀ برخلاف ئے داسے دَ دروغو ګواهى وکړه چه
” مُونږ دَ دَۀ دَ خُلے نه دا آؤريدلى دى چه زَۀ به دا دَ خُدائے کور ورانوم چه بنى آدمو ودان کړے دے اَؤ په دريو ورځو کښے به بل داسے ودان کړم چه هغه به په لاسُونو نۀ وى جوړ شوے . “
خو په دے خبره دَ هغوئ په ګواهئ کښے يووالے نۀ وو .
نو بيا مشر کاهن په خپل ځائے ودريدلو اَؤ دَ عيسىٰ نه ئے پتوس وکړو ، ” دا ګواهان چه ستا خلاف څۀ اِلزامُونه لګوى ، دَ دے ستا سره څۀ جواب شته ؟ “
خو هغه چپ پاتے شو اَؤ هيڅ جواب ئے ورنۀ کړو . بيا مشر کاهن ترے تپوس وکړو ، ” آيا تۀ دَ تبارک الله زوئے مسيح ئے څۀ ؟ “
عيسىٰ ووئيل چه ” زَۀ يم اَؤ تاسو به اِبن آدم دَ خُدائے ښى لاس ته ناست اَؤ دَ آسمان په وريځو کښے په راتلو ووينئ . “
نو بيا مشر کاهن خپلے جامے وشلولے اَؤ وئے وئيل ، ” دَ دے نه پس هم دَ نورو ګواهانو څۀ حاجت شته ؟
تاسو په خپله کُفر واؤريدو ، تاسو په کښے څۀ وايئ ؟ “ هغوئ په شريکه فتوىٰ ولګوله اَؤ دَ قتل حُکم ئے پرے وکړو .
چا په هغۀ تُوکل اَؤ په سُوکونو ئے وهلو اَؤ چغے ئے وهلے چه ” پيشن ګوئى وکړه ! “ اَؤ دَ هغوئ نوکرانو هم په هغۀ راباندے کړے .
په دے دوران کښے پطروس لا هغه شان په غولى کښے وو . دَ مشر کاهن يوه خدمتګاره په هغه لار تيريده .
چه هغه ئے اور ته په توديدو وليدو ، نو هغے هغۀ ته وکتل اَؤ وئے وئيل ، ” تۀ خو هم دَ دے ناصرى عيسىٰ ملګرے وے . “
خو هغه مُنکر شو اَؤ وئے وئيل ، ” ما ته هيڅ پته نِشته ، زَۀ نۀ پوهيږم چه ستا مطلب څۀ دے . “ بيا هغه بهر ډيوډئ ته لاړو .
اَؤ هغے خدمت ګارے هغه هلته بيا وليدو اَؤ ولاړو خلقو ته ئے ووئيل ، ” دَئے دَ هغۀ ملګرے دے . “
اَؤ هغه بيا مُنکر شو . ناستو خلقو يو ځل بيا پطروس ته ووئيل ، ” بے شکه تۀ دَ هغوئ نه يو ئے ځکه چه تۀ دَ ګليل يئے . “
په دے هغه په ښيرو سر شو اَؤ په قسم سره ئے ووئيل ، ” تاسو چه دَ کوم سړى ذکر کوئ زَۀ هغه نۀ پيژنم . “
بيا چرګ دويم ځل بانګ ووے اَؤ پطروس ته راياد شو چه عيسىٰ هغۀ ته وئيلى وُو چه ” دَ چرګ دَ دوه ځله بانګ وئيلو نه وړاندے به تۀ زما نه درے ځله مُنکر شے ، “ اَؤ دَ هغۀ اوښکے روانے شوے اَؤ په ژړا شو .
هر کله چه سحر شو نو مشرانو کاهنانو ، دَ شرعے عالمانو اَؤ اولسى مشرانو په صلاح دا فيصله وکړه اَؤ عيسىٰ ئے په ځولنو کښے وتړلو ، بيا ئے هغه روان کړو ، پيلاطوس ته ئے حواله کړو .
پيلاطوس دَ هغۀ نه تپوس وکړو چه ” تۀ دَ يهوديانو بادشاه ئے څۀ ؟ “ هغۀ جواب ورکړو ، ” تا په خپله ووے . “
اَؤ مشرانو کاهنانو په هغۀ ډير اِلزامُونه ولګول .
پيلاطوس دَ هغۀ نه بيا تپوس وکړو ، ” آيا تۀ په خپله صفايئ کښے څۀ وينا نۀ لرے ؟ تۀ ګورے چه دوئ په تا څومره اِلزامُونه لګوى . “
خو پيلاطوس په دے خبره حيران شو چه عيسىٰ بل هيڅ جواب ورنۀ کړو .
دَ اختر په موقع به دَ حاکم دا دستور وو چه دَ خلقو په خوښه به ئے يو قيدى آزادوو .
په دغه وخت کښے برابا نومے يو مُجرم دَ باغيانو سره په قيد کښے وو چه دَ بغاوت په وخت ئے قتل کړے وو .
کله چه خلق دَ دستور په مُطابق سوال له راغلل نو پيلاطوس جواب ورکړو چه
” تاسو دا غواړئ چه زَۀ دَ يهوديانو بادشاه تاسو ته آزاد کړم ؟ “
ځکه چه هغۀ ته دا پته وه چه هغوئ عيسىٰ تش په حسد هغۀ له راوستے دے .
خو مشرانو کاهنانو خلق ولمسول چه هغۀ ته ووائى چه ” عيسىٰ نه بلکه برابا راپريږده . “
پيلاطوس بيا هغوئ ته ووئيل چه ” کُوم سړى ته چه تاسو دَ يهوديانو بادشاه وايئ ، دَ هغۀ سره څۀ وکړم ؟ “
هغوئ چغے کړے ، ” هغه په سولئ وخيژوه ! “
پيلاطوس تپوس وکړو چه ” ولے ، هغۀ څۀ بد کار کړے دے ؟ “ خو هغوئ نورے هم چغے تيزے کړے ، ” هغه په سولئ وخيژوه ! “
نو پيلاطوس دَ خلقو دَ تسلئ دَ پاره برابا ور آزاد کړو اَؤ دَ عيسىٰ دَ پاره ئے حُکم وکړو چه په کروړو دِ ووهلے شى اَؤ په سولئ دِ کړے شى .
بيا سپاهيانو هغه غولى ته دَ ننه کړو ، دَ حاکم دَ قلعه ټوله پلټنه ئے راجمع کړه .
عيسىٰ ته ئے سرے جامے واغوستے اَؤ دَ ازغو تاج ئے ور په سر کړو .
اَؤ بيا ئے هغۀ ته په دے ټکو سلامى کوله ، ” اَئے دَ يهوديانو بادشاه ! سلام . “
بيا هغوئ هغه په بينت په سرسر وهلو اَؤ تُوکاڼى ئے پرے تُو کړل اَؤ بيا هغۀ ته په ګوډو شول اَؤ دَ ټوقو سجدے ئے ورته وکړلے .
کله چه هغوئ خپلے ټوقے بس کړلے نو دَ هغۀ نه ئے هغه سرے جامے لرے کړے اَؤ خپلے ئے ورته واچولے . بيا هغوئ هغه بهر ته بوتلوچه په سولئ ئے کړى .
دَ سکندر اَؤ روفوس پلار شمعُون څوک چه دَ کيرينى اوسيدُونکے وو دَ ميرے نه په هغه لاره راتيريدو اَؤ هغوئ هغه په بيګار ونيوو چه دَ عيسىٰ سولئ يوسى .
هغوئ عيسىٰ ګولګتا نُومے ځائے ته راوستو چه مطلب ئے دَ کُپرئ ځائے دے .
هغۀ ته ئے دَ مُر سره ګډ کړى شراب ورکړل خو هغۀ ونۀ څښل .
بيا هغوئ هغه په سولئ پورے وتړلو اَؤ دَ هغۀ جامے ئے په خپلو کښے وويشلے ، هسک ئے پرے واچوو چه کُوم شے دَ چا شى .
دَ سولئ وخت دَ سحر نهه بجے وو .
اؤ دَ هغۀ خلاف لګولے شوے اِلزام چه په تخته ئے ليکلے وو ، داسے وو ، ” دَ يهوديانو بادشاه . “
دوه ډاکوان ئے هم دَ هغۀ سره په سولئ کړى وُو ، يو دَ هغۀ ښى لاس ته اَؤ بل دَ هغۀ ګس لاس ته .
دغه شان دَ صحيفو دا پيشن ګوئى صحيح ثابته شوه چه ” هغه دَ مُجرمانو سره يو ځائے شو . “
په لاره تيريدُونکو هغۀ ته کنځلے کولے ، هغوئ چغے کړے ، سرُونه ئے وخوزول چه ” واه ! تۀ چه دَ خُدائے کور نړوے اَؤ په دريو ورځو کښے به ئے بيا جوړوے !
دَ دے سولئ نه راکُوز شه اَؤ خپل ځان بچ کړه ! “
دغه شان مشرانو کاهنانو اَؤ دَ شرعے عالمانو هم په خپلو کښے ورپورے ټوقے کولے اَؤ وئيل ئے چه ” هغۀ خو نور خلق بچ کول خو خپل ځان نۀ شى بچ کولے .
پريږدئ چه مسيح ، دَ اِسرائيلو بادشاه ، اوس دِ دَ سولئ نه راکُوز شى . که مُونږ دا ووينُو نو ايمان به پرے راؤړُو . “ تر دے چه هغه څوک چه دَ هغۀ سره په سولئ شوى وُو هغوئ هم هغه ملامتولو .
دَ غرمے مال په ټوله مزکه تيارۀ راخوره شوه اَؤ دَ کُوز ماسپښين تر دريو بچو پورے وه .
اَؤ درے بجے عيسىٰ په زوره چغے کړے چه ” ايلى ! ايلى ! لما شبقتنى ؟ “ چه ترجمه ئے دا ده ، ” زما خدايه ! زما خدايه ! تا زَۀ ولے پريښودلم ؟ “
ځنے ولاړو خلقو چه دا واؤريدل نو وئے وئيل ، ” وګورئ ! هغه اِلياس ته نعرے وهى . “
يو سړى دؤ کړو ، يو اسفنج ئے دَ سرکے نه ډک کړو اَؤ دَ هغۀ شُونډو ته ئے دَ يوے لښتے په سر ونيولو اَؤ هغۀ ووئيل چه ” ګورُو چه اِلياس راشى اَؤ دَئے راکُوز کړى . “
بيا عيسىٰ يوه کريکه وويسته اَؤ ساه ئے ورکړه .
اَؤ دَ خُدائے دَ کور پرده دَ يو سر نه بل سر ته دوه ټوټے شوه .
اَؤ کُوم صوبه دار چه هغۀ ته مخامخ ولاړ وو چه هغۀ وليدل چه هغۀ څنګه ساه ورکړه نو وئے وئيل ، ” رښتيا دى چه دا سړے دَ خُدائے زوئے وو ! “
يو څو ښځے هم هلته موجُودے وے اَؤ دَ ورايه ئے ننداره کوله . په هغوئ کښے مريم مګدلينى ، دَ کشر يعقُوب اَؤ يوسيس مور مريم اَؤ سلومى وے .
څۀ وخت چه هغه په ګليل کښے وو نو دوئ ټولے دَ هغۀ سره وے اَؤ خدمت ئے ورله کاوو اَؤ نورے ډيرے داسے وے څوک چه دَ هغۀ سره بيتُ المُقدس ته راغلے وے .
اوس ماښام شوے وو اَؤ هر کله چه دا دَ سبت نه وړُومبئ دَ تيارئ ورځ وه ،
دَ اريمتيه يُوسف نومے يو سړے راغے څوک چه دَ جرګے يو عزتمن غړے وو اَؤ هغه سړے چه دَ خُدائے دَ بادشاهئ دَ راتلو په اِنتظار وو ، په زړه ورتيا سره پيلاطوس ته لاړو اَؤ دَ عيسىٰ لاش ئے ترے وغوښتو .
پيلاطوس په دے خبر آؤريدو حيران شو چه هغه بيا مړ هم دے ، نو هغۀ صوبه دار راوغوښتو اَؤ تپوس ئے ترے وکړو چه ” دَ هغۀ ډير ساعت کيږى چه مړ دے ؟ “
اَؤ هر کله چه هغۀ دَ صوبه دار بيان واؤريدو نو هغۀ يُوسف له اِجازت ورکړو چه لاش يوسى .
بيا يُوسف مهينه لټه راؤړه ، هغه ئے دَ سولئ نه راکُوز کړو اَؤ په کفن کښے ئے ونغښتو ، بيا ئے هغه په ګټه کښے په کنستى ګنبد کښے کيښودو اَؤ يو لوئے کاڼے ئے دَ ګنبد خُلے ته راورغړوو .
اَؤ مريم مګدلينى اَؤ دَ يوسيس مور مريم هغه ځائے وليدو اَؤ هغه ځائے ئے په نخښه کړو چه هغه ئے په کښے ايښے وو .
هر کله چه دَ سبت ورځ تيره شوه ، مريم مګدلينى ، دَ يعقُوب مور مريم اَؤ سلومى خوشبويه تيل په بيعه واخستل اَؤ نيت ئے وکړو چه ورشى اَؤ په عيسىٰ ئے واچوى .
اَؤ دَ اِتوار په ورځ سحر وختى دَ نمر راختو نه لږ وروستو هغوئ ګنبد ته راغلے .
هغوئ په خپلو کښے دے سودا اخستے وے چه ” مُونږ ته به دَ ګنبد دَ خُلے نه کاڼے څوک ورغړوى ؟ “
خو چه هغوئ پورته وکتل نو څۀ ګورى چه هغه کاڼے چه ډير غټ وو دَ مخکښے نه رغړيدلے وو .
هغوئ چه ګنبد ته ورننوتے ، نو يو ځوان ئے وليدو چه ښى اړخ ته ناست وو اَؤ سپينه چُوغه ئے اغوستے وه اَؤ هغوئ اريانے دريانے شوے .
خو هغۀ هغوئ ته ووئيل ، ” دَ څۀ نه ويريږئ مه ، تاسو عيسىٰ ناصرى لټوئ څوک چه په سولئ کړے شوے وو . هغه بيا پورته کړے شوے دے ، هغه دلته کښے نِشته . ګورئ ! دا هغه ځائے دے چه هغه ئے په کښے ايښے وو .
لاړے شئ ، دَ هغۀ مُريدانو اَؤ پطروس ته دا پيغام ورسوئ چه هغه ستاسو نه وړاندے ګليل ته روان دے ، تاسو به هغه هلته ووينئ لکه چه هغۀ تاسو ته وئيلى وُو . “
نو هغوئ بهر ووتے اَؤ دَ ګنبد نه په تيښته لاړے ځکه چه هغوئ ډيرے هيبت اخستے وے . هغوئ هيچا ته هم غږ ونۀ کړو ځکه چه هغوئ ويريدے .
هغه لاړه اَؤ دَ هغۀ په وير ژړا سر غمژنو مُريدانو ته ئے خبر ورکړو .
خو چه هغوئ دا واؤريدل چه ژوندے شوے دے اَؤ هغے ليدلے دے نو باور ئے پرے ونۀ کړو .
پس له هغے هغه په يو بل شکل کښے په نورو دوؤ کسانو باندے پيښ شو څوک چه ميرے ته په لاره روان وُو .
هغوئ هم لاړل اَؤ دا خبر ئے نورو ته ورسوو خو بيا هم هيچا پرے يقين ونۀ کړو .
آخر هغه په يوولسو مُريدانو په هغه وخت ښکاره شو چه هغوئ ډوډئ ته ناست وُو ، اَؤ هغۀ هغوئ په سختو زړُونو اَؤ بے يقينئ ملامته کړل ځکه چه هغوئ دَ هغه خلقو په وينا يقين نۀ وو کړے چا چه هغه دوباره ژوندے ليدلے وو .
بيا هغۀ هغوئ ته ووئيل ، ” دَ تمامے دُنيا هرے سيمے ته لاړ شئ اَؤ زما دَ زيرى وعظ ټول مخلوق ته وکړئ .
هر څوک چه په دے ايمان راؤړى اَؤ بپتسمه واخلى نو هغه به خلاصُون بيا مُومى ، اَؤ هر څوک چه پرے ايمان رانۀ وړى هغه به مُجرم شى .
دَ ايمان په راؤړلو به ترے دا مُعجزے څرګنديږى چه زما په نُوم به پيريان لرے کوى اَؤ په نا آشنا ژبو به خبرے کوى .
که هغوئ مارانو له لاس وروړى يا زهر وخورى نو هغوئ ته به ضرر نۀ رسى ، اَؤ په کُومو ناروغو چه هغوئ لاس کيږدى ، هغوئ به جوړ شى . “
دَ هغوئ سره دَ خبرو کولو نه پس مالِک عيسىٰ آسمان ته پورته کړے شو اَؤ هغه دَ خُدائے ښى طرف ته کښيناستو .
اَؤ هغوئ ووتل اَؤ کلام ئے آؤروو اَؤ مالِک دَ هغوئ سره کار کاوو اَؤ کلام ئے دَ هغه مُعجزو په وسيله چه هغوئ کولے ، ثابتولو .
اَئے خوږَ تيوفيلوسه ! ډيرو خلقو په دے لاس پورے کړے دے چه دَ هغه واقعاتو ترتيب وار بيان وکړى کُوم چه زمُونږ په مينځ کښے تير شوى دى .
بلکه هغوئ مُونږ ته خبرے حواله کړے دى اَؤ چا چه دا واقعات دَ سر نه په خپلو سترګو ليدلى وُو اَؤ دَ زيرى خادمان وُو .
نو زَۀ هم په خپل وار ، اَئے خوږه تيوفيلوسه ! ستا دَ پاره دَ پُوره تحقيق نه پس دا ټولے خبرے په ترتيب سره نقل کوم .
دا دَ دے دَ پاره چه تا ته دَ هغه خبرو په حقله صحيح معلُومات درکړم دَ کُومو نه چه تۀ خبر کړے شوے يئے .
دَ يهُوديه دَ هيروديس بادشاه په زمانه کښے يو کاهن وو چه نُوم ئے زکرياه وو . دے دَ ابياه په فرقه کښے وو . دَ هغۀ ښځه هم دَ هارُون دَ اولاده وه . دَ هغے نوم اليشبع وو .
دوئ دواړه دَ خُدائے رښتينى اَؤ حُکم منُونکى وُو اَؤ دَ رب ټول حُکمُونه اَؤ قانُونُونه ئے بے عيبَ منل .
خو دَ هغوئ اولاد نۀ وو ځکه چه اليشبع شنډه وه اَؤ دوئ دواړه دَ ډير عُمر وُو .
يو ځلے چه زکرياه دَ فرقے وار وو اَؤ هغۀ دَ کاهنئ فرض پُوره کاوو ،
نو دَ کاهنئ دَ دستُور په موافق دَ هغۀ هسک راوختو چه دَ خُدائے کور ته ننوزى اَؤ خوشبوئ ئے وسيزى .
اَؤ بهر ټوله جمع په عبادت کښے مشغُوله وه .
دا دَ خوشبوئ دَ سيزولو وخت وو چه دَ خُدائے يوه فرښته په دغه وخت دَ خوشبوئ دَ قُربانګاه ښى طرف ته ولاړه ښکاره شوه .
دَ دے په ليدلو زکرياه حيران شو اَؤ ويرے واخستو .
خو فرښتے هغۀ ته ووئيل ، ” زکرياه ! ويريږه مه ! ستا دُعا قبوله شوه ، ستا ښځه اليشبع به تا له يو زوئے راؤرى اَؤ تۀ به دَ هغۀ نُوم يحيىٰ کيږدے .
ستا زړۀ به دَ خوشحالئ نه ډک وى اَؤ ډير به دَ هغۀ په پيدايښت خوشحاله شى ،
ځکه چه هغه به دَ خُدائے په نزد لوئے وى . هغه به مَئے ته چرے ګوتے نۀ وروړى اَؤ نۀ به څۀ نور شراب وڅښى ، دَ مور دَ ګيډے نه به هغه په رُوحُ القُدس معمُور وى ،
اَؤ هغه به ډير بنى اِسرائيل دَ رب لارے ته راواړَوى .
هغه به دَ مالک وړاندے دَ اِلياس په رُوح اَؤ دَ طاقت په شان روان وى چه دَ پلارُونو اَؤ دَ زامنو تړون راولى اَؤ نافرمانه به دَ رښتينو په لار روان کړى اَؤ چه دَ رب دَ پاره يو فرمانبردار اُمت تيار کړى . “
زکرياه فرښتے ته ووئيل ، ” زَۀ څنګه په دے باور کولے شم ؟ زَۀ په خپله بُوډا سړے يم اَؤ زما ښځه هم عُمر خوړلے ده . “
فرښتے جواب ورکړو چه ” زَۀ جبرائيل يم ، زَۀ دَ خُدائے په حضُور کښے ودريږم اَؤ زَۀ ئے ستا سره دَ خبرو کولو اَؤ دَ دے زيرى درکولو دَ پاره راليږلے يم .
خو اوس واؤره چه تۀ به دَ خبرو طاقت بائلے اَؤ دَ دے کار دَ کيدو پورے به ستا خُلۀ بنده وى ځکه چه تا په ما باور ونۀ کړو . ځکه چه په خپل مُقرر وخت به زما خبره درسته ثابته شى . “
په دے دوران کښے خلق دَ زکرياه په اِنتظار وُو اَؤ حيران وُو چه هغه دَ خُدائے په کور کښے دومره ولے ايسار شو .
کله چه هغه راووتو نو دَ هغوئ سره ئے خبرے نۀ شوے کولے اَؤ هغوئ پوهه شُو چه هغۀ دَ خُدائے په کور کښے څۀ رويا وليده . هغه هلته کښے ودريدو اَؤ هغوئ ته ئے اِشارے کولے خو ژبه ئے نۀ چليده .
هر کله چه دَ هغۀ دَ ذمه وارئ ورځے ختمے شوے نو زکرياه کور ته لاړو .
دَ دے نه پس دَ زکرياه ښځه اليشبع اُميدواره شوه اَؤ پينځۀ مياشتے هغے خپل ځان پټ وساتلو .
دا ئے ووئيل چه ” دا دَ خُدائے امر دے ، آخر هغۀ په ما نظر وکړو اَؤ زَۀ ئے دَ بنى آدمو په وړاندے دَ سپکاوى نه وساتلم ! “
بيا په شپږمه مياشت خُدائے جبرائيل فرښته دَ ګليل په ناصرت نومے ښار کښے يوے پيغلے ته راواستوله
چه کوژدن ئے دَ داؤد دَ خاندان يُوسف نومے سړى سره شوے وه اَؤ دَ دے پيغلے نُوم مريم وو .
فرښته دَ ننه لاړه اَؤ هغے ته ئے ووئيل ، ” په تا سلام چه درباندے ډير فضل شوے دے ، رب ستا مل دے ! “
هغے چه څۀ ووئيل په هغے ډيره فکرمنده شوه اَؤ حيرانه وه چه دَ دے مُبارکئ څۀ مطلب دے .
بيا فرښتے هغے ته ووئيل چه ” مريمے ! ويريږه مه ! خُدائے په تا مهربانه شوے دے .
تۀ به اُميدواره شے اَؤ يو زوئے به دِ وشى اَؤ تۀ به دَ هغۀ نُوم عيسىٰ کيږدے .
هغه به لوئے وى اَؤ هغه به دَ الاعلىٰ زوئے وبللے شى . مالِک خُدائے به هغۀ ته دَ نيکۀ داؤد تخت ورکړى .
هغه به دَ تل دَ پاره دَ يعقُوب په خاندان بادشاهى کوى اَؤ بادشاهى به ئے هيڅکله نۀ ختميږى ! “
مريمے ووئيل چه ” دا څنګه کيدے شى ؟ زَۀ خو لا وادۀ شوے هم نۀ يم . “
فرښتے جواب ورکړو ، ” رُوحُ القُدس به په تا نازل شى اَؤ دَ الاعلىٰ قُدرت به په تا سورے وکړى اَؤ په دے وجه به هغه پاک پيدا کيدُونکے ماشُوم دَ خُدائے زوئے بللے شى .
بله دا چه ستا خپلوانه اليشبع هم اُميدواره ده اَؤ په زوړ عُمر به زوئے راؤړى اَؤ څوک چه په شنډه مشهُوره وه ، دَ هغے دَ اُميدوارئ شپږمه مياشت ده .
ځکه چه دَ خُدائے وعدے به هيڅکله بے طاقته پاتے نۀ شى . “
مريم ووئيل چه ” زَۀ دَ رب وينځه يم . تا چه څۀ وئيلى دى ، داسے دِ وشى . “ بيا فرښته دَ هغے نه لاړه .
په دغه وخت مريم پاڅيده اَؤ نيغه يو کلى ته لاړه کُوم چه دَ يهوداه په غريزه علاقه کښے وو .
هغه دَ زکرياه کره ورغله اَؤ اليشبع ته ئے سلام وکړو .
اَؤ هر کله چه اليشبع دَ مريمے سلام واؤريدو نو بچى دَ هغے په ګيډه کښے ټوپ ووهلو اَؤ بيا اليشبع دَ رُوحُ القُدس نه معمُوره شوه .
اَؤ په زوره ئے ووئيل ، ” په ټولو ښځو کښے تۀ دَ خُدائے په نزد مُبارکه يئے اَؤ دا لوئے والے ستا دَ ګيډے دَ ميوے په وسيله دے !
زَۀ څوک يم چه زما دَ مالِک مور دِ زما ليدو له راشى ؟
زَۀ تا ته دا وايم چه څوک هر کله چه ستا سلام زما تر غوږو شو نو زما په ګيډه کښے زما بچى ټوپ ووهلو .
څومره بختوره ده هغه چه په دے ئے ايمان دے چه دَ خُدائے قول به پُوره شى ! “
اَؤ مريمے ووئيل چه ” ائے زما زړۀ ! دَ رب لوئى بيان کړه !
اَئے زما زړۀ ! خوشحالى وکړه ، خوشحالى وکړه ! زما دَ خلاصوُونکى خُدائے په نُوم ،
چه هغۀ دَ خپلے عاجزے وينځے په حال دومره لوئے نظر کړے دے ! دَ نن ورځے نه پس به راتلُونکے ټولے پيړئ ما ته بختوره وائى .
هغۀ زما دَ پاره دومره لوئے کارُونه کړى دى . دَ هغۀ نُوم پاک دے .
اَؤ څوک چه دَ هغۀ نه ويريږى ، په هغوئ دَ هغۀ رحم پيړئ په پيړئ دے .
اَؤ هغه کارُونه چه دَ هغۀ لاس کړى دى ، دَ هغۀ قوت څرګندوى . دَ زړۀ اَؤ رُوح کبرژن ئے خوارۀ وارۀ کړى دى .
هغۀ بادشاهان دَ تختُونو نه راغورزولى دى خو غريبان ئے لويو مرتبو ته رسولى دى .
وږى ئے په ښۀ څيزُونو ماړۀ کړى دى اَؤ مالدار ئے تش لاس بيرته ليږلى دى .
هغۀ دَ خپل خادم اِسرائيل مدد کړے دے ، لکه چه زمُونږ نيکُونو ته هغۀ وئيلى وُو ،
هغۀ په اِبراهيم اَؤ دَ هغۀ په اَؤلاد رحم کول چرے هير نۀ کړو . “
مريم دَ هغے سره درے مياشتے پاتے شوه اَؤ بيا کور ته واپس راغله .
بيا دَ اليشبع دَ بچى پيدا کيدو نيټه پُوره شوه اَؤ دَ هغے زوئے پيدا شو .
هر کله چه دَ هغے ګاونډيانو اَؤ خپلوانو دا واؤريدل نو ډيره زياته خوشحالى ئے ورسره وکړه چه رب پرے دا رحم وکړو .
اَؤ هغوئ په اتمه ورځ بيا راغلل چه ماشُوم سُنت کړى اَؤ هغوئ دَ هغۀ دَ پلار نُوم پرے زکرياه کيښودلو .
خو دَ هغۀ مور ورته ووئيل چه ” نه ! دا به يحيىٰ بللے شى . “
خو هغوئ ووئيل چه ” ستا په خاندان کښے خو دَ هيچا هم داسے نُوم نِشته ! “
بيا هغوئ دَ هغۀ دَ پلار نه په اِشارو تپوس وکړو چه ” دَ دَۀ نُوم څۀ په کار دے ؟ “
هغۀ دَ ليکلو تختئ راوغوښته اَؤ په دے ټول حيران شول چه هغۀ دا وليکل چه ” دَ دَۀ نُوم يحيىٰ دے . “
سمدستى دَ هغۀ شُونډے اَؤ ژبه آزاد شول اَؤ هغه ګويا شو اَؤ دَ خُدائے ثنا ئے ووئيله .
ټول ګاونډيان په دے هيبت واخستل اَؤ دا خبرے دَ يهُوديه په غريزه علاقه کښے هر پلو خورے شولے .
چا چه دا واؤريدل په هغوئ ډير اثر وشو اَؤ وئے وئيل چه ” دَ دے ماشُوم نه به څۀ جوړيږى ؟ “ ځکه چه دَ خُدائے لاس دَ دَۀ په سر دے .
دَ هغۀ پلار زکرياه په رُوحُ القُدس معمُور شو اَؤ دا پيشن ګوئى ئے وکړه ،
” ثنا ده دَ اِسرائيل دَ خُدائے ! ځکه چه هغۀ په خپل اُمت نظر وکړو ، هغه ئے بچ کړو اَؤ آزاد ئے کړو .
اَؤ دَ خپل خادم داؤد په کور کښے ئے دَ خلاصُون دَ پاره طاقتور سړے پيدا کړو .
اَؤ لکه چه هغۀ دَ وړُومبو پاکو نبيانو په خُلۀ پيړئ په پيړئ وعده کړے وه
چه هغه به مُونږ دَ خپلو دُښمنانو نه خلاص کړى اَؤ دَ هغو ټولو دَ لاسو نه څوک چه راسره کينه لرى .
اَؤ دا چه هغه به زمُونږ په پلارُونو نيکُونو رحم وکړى اَؤ خپله پاکه وعده به ياده لرى .
هم دغه سوګند هغۀ زمُونږ دَ پلار اِبراهيم سره کړے وو
چه هغه به مُونږ دَ دُښمنانو دَ لاسه بچ ساتى ،
اَؤ دَ ويرے نه به امان راکړى چه مُونږ ټول عُمر په پاکئ اَؤ دَ زړۀ په صداقت دَ هغۀ عبادت وکړو .
اَؤ اَئے زما وړوکيه ! تۀ به دَ لوئے الاعلىٰ نبى بللے شے ځکه چه تۀ به دَ مالِک په وړاندے تير شے چه دَ هغۀ لارے تيارے کړے ،
اَؤ دَ هغۀ په عِلم به دَ هغۀ اُمت ته دَ ګُناهُونو معافئ مُوندلو په وسيله هغوئ ته دَ خلاصُون لار وښائے .
زمُونږ دَ خُدائے دَ خالص رحم په وجه به دَ سحر نمر په مُونږ راوخيژى ،
اَؤ په هغو به وځليږى څوک چه په تيارۀ کښے اَؤ دَ مرګ په سُورى کښے ناست وى اَؤ چه زمُونږ قدمُونه دَ سلامتئ په لاره سم کړى . “
څنګه چه دغه ماشُوم لوئيدو نو رُوحانى قوت ئے مُوندو اَؤ تر هغے ورځے پورے په بيابان کښے اوسيدو تر څو چه هغه بنى اِسرائيلو ته ښکاره راڅرګند شو .
په هغه ورځو کښے دَ رُومى قيصر اَؤ ګُوستوس دَ لورى دا فرمان جارى شو چه په رُومى بادشاهئ کښے دِ دَ ټولو خلقو نومُونه وليکلے شى .
دا وړُومبئ مردُم شمارى وه چه دَ شام دَ حاکم کيرينيوس په وخت کښے وشوه .
دَ دے غرض دَ پاره هر يو کس خپلے خپلے ښارئے ته لاړو .
اؤ دغه شان يُوسف هم دَ ګليل دَ ناصرت نه يهُوديه ته لاړو چه دَ داؤد په ښاريه بيتُ لحم کښے خپل نُوم وليکى ځکه چه هغه دَ داؤد دَ خاندان دَ اَؤلاده وو .
اَؤ دَ هغۀ سره مريم هم لاړه څوک چه دَ هغۀ چنغله وه اَؤ هغه اُميدواره وه .
اَؤ هر کله چه هغوئ لا هلته کښے وُو نو دَ هغے دَ بچى دَ زيږيدو ورځے پُوره شوے ،
اَؤ دَ هغے وړُومبے زوئے پيدا شو . هغے هغه په اُورڼى کښے ونغښتو اَؤ په يو اخور کښے ئے کيښود ځکه چه په سرائے کښے دَ هغوئ دَ اوسيدو دَ پاره ځائے نۀ وو .
هم په دغه وطن کښے څۀ شپُونکى وُو چه په ميره کښے ئے دَ شپے دَ خپلو رمو څوکئ کوله ،
چه ناڅاپى دَ رب فرښته دَ هغوئ په وړاندے ودريده اَؤ دَ رب نُور دَ هغوئ چارچاپيره خور شو اَؤ هغوئ ويرے واخستل .
خو فرښتے ووئيل چه ” ويريږئ مه ! ما تاسو ته يو زيرے راوړے دے چه دَ خلقو دَ پاره به يوه لويه خوشحالى وى ،
چه نن دَ داؤد په ښار کښے ستاسو خلاصُوونکے پيدا شوے دے چه هغه مسيح مالِک دے !
اَؤ ستاسو دَ پاره دَ هغۀ دا نخښه ده چه يو ماشُوم به په اُورڼى کښے نغښتے په اخور کښے پروت ومُومئ . “
ناڅاپه دَ هغے فرښتے سره دَ آسمانى لښکر يوه ډله راڅرګنده شوه اَؤ دَ رب دا ثنا ئے ووئيله چه
” دَ خُدائے حمد دِ وى پاس په آسمان کښے ، اَؤ په مزکه دِ دَ هغه خلقو دَ پاره سلامتى وى په چا چه هغه مهربان دے ! “
هر کله چه فرښتے دَ هغه ځايه آسمان پلو رُخصت شوے نو شپُونکو يو تر بله ووے ، ” ځئ چه اوس سمدستى بيتُ لحم ته لاړ شُو اَؤ دا شوے کار ووينو کُوم چه رب مُونږ ته څرګند کړے دے . “
هغوئ په منډه لاړل اَؤ دَ مريمے اَؤ يُوسف پته ئے ولګوله اَؤ ماشُوم چه په اخور کښے پروت وو .
کله چه هغوئ دَئے وليدو نو هغه خبره ئے راياده کړه چه دَ دے ماشُوم په حقله هغوئ ته وئيلے شوے وه .
اَؤ دَ دے شپُونکو خبره چه چا واؤريده ، ټول حق حيران شول .
خو مريمے دا ټولے خبرے زړۀ ته واچولے اَؤ سوچ ئے پرے کاوو .
په دے دوران کښے شپُونکى بيرته لاړل اَؤ څۀ چه ئے ليدلى اَؤ آؤريدلى وُو په هغے ئے دَ خُدائے ثنا وئيله لکه څنګه چه هغوئ ته وئيلى شوى وُو .
اتۀ ورځے پس هغه سُنت شو اَؤ دَ هغۀ نوم ئے عيسىٰ کيښودو . دا هغه نوم وو چه دَ هغۀ په ګيډه کيدو نه مخکښے فرښتے په هغۀ ايښے وو .
اَؤ دَ مُوسىٰ دَ شريعت په مُطابق چه دَ هغوئ دَ پاکيدو ورځے پُوره شوے نو بيتُ المُقدس ته ئے بوتلو چه رب ته ئے پيش کړى ،
لکه چه دَ رب په شريعت کښے ليکلى دى چه ” هر وړُومبے نر ماشُوم چه پيدا شى هغه به رب ته مخصوص شى . “
اَؤ دا هم چه دَ رب دَ شريعت په مُطابق قُربانى وکړى يعنے يوه دَ کړکوړو جوړه يا دَ کونترو دوه بچى .
په هغه ورځو کښے دَ خُدائے په لوئے ښار کښے شمعُون نُومے يو سړے وو . دا سړے رښتينے اَؤ ايماندار وو ، دا هغه سړے وو چه دَ اِسرائيل په ځائے کولو په اِنتظار وو اَؤ رُوحُ القُدس په هغۀ نازل وو .
رُوحُ القُدس هغۀ ته دا وئيلى وُو چه تر څو چه هغۀ مسيح ليدلے نۀ وى تر هغے به هغه نۀ مرى .
نو هغه دَ رُوحُ القُدس په لار ښودنه دَ خُدائے کور ته راغے اَؤ هر کله چه دَ عيسىٰ مور پلار هغه ماشُوم عيسىٰ دَ ننه راوړو چه دَ هغۀ دَ پاره دَ شريعت په لارے عمل وکړى ،
هغۀ هغه په غيږه کښے واخستو اَؤ دَ خُدائے ثنا ئے ووئيله ، اَؤ داسے ئے ووئيل چه
” اَئے مالِکه ! نن تۀ خپل غُلام دَ خپل قول په مُطابق په سلامتئ رُخصتوے ،
ځکه چه ما په خپلو سترګو ستا هغه خلاصُون وليدلو
چه تا دَ ټولو قومُونو په وړاندے تيار کړے دے ،
هغه نُور چه دَ نورو قومُونو دَ پاره رڼا وى اَؤ ستا دَ اُمت اِسرائيل لوئى . “
دَ ماشُوم مور اَؤ پلار هغه خبرو ته ګوته په خلُۀ حق حيران وُو کُومے خبرے چه دَ هغۀ په حقله وئيلے کيدے .
شمعُون دَ هغۀ دَ پاره برکت وغوښتو اَؤ دَ هغۀ مور مريمے ته ئے ووئيل چه ” دا په بنى اِسرائيلو کښے دَ ډيرو دَ هلاکت اَؤ دَ خلاصُون دَ پاره مُقرر شوے دے ، اَؤ هغه به دَ خُدائے له طرفه داسے نخښه وى چه ډير خلق به دَ هغۀ مُخالفت وکړى
چه دَ هغوئ دَ زړُونو پټ خيالُونه ښکاره شى . اَؤ دَ غم په وجه به ستا حال داسے وى لکه چه ستا زړۀ په تُورے سورے شوے وى . “
په دغه ورځو کښے دَ اشير په خيل کښے حناه نُومے يوه نبيه وه څوک چه دَ فنوايل لُور وه . هغه ډيره بُوډئ ښځه وه اَؤ دَ پيغلتوب نه پس هغے دَ خپل خاوند سره اُووۀ کاله تير کړى وو ،
اَؤ بيا دَ څلورو اَتياؤ کالو پورے کونډه اَؤ يواځے وه . هغه دَ خُدائے دَ کور نه چرے هم بهر نۀ وه وتے خو شپه اَؤ ورځ به ئے عبادت اَؤ دُعا کوله اَؤ روژے به ئے ساتلے .
نو په هغه ساعت هلته راغله اَؤ دَ خُدائے شکر ئے وکړو . هغه ټولو خلقو ته ئے چه دَ بيتُ المُقدس دَ آزادئ په اِنتظار وُو ، دَ هغه ماشُوم په حقله خبرے وکړے .
هر کله چه هغوئ دَ رب دَ شريعت په مُطابق هر څۀ پُوره کړل نو بيرته په ګليل کښے خپلے ښارئے ناصرت ته واپس شول .
هلک لوئيدو ، حکمت اَؤ طاقت ئے مُوندو اَؤ دَ خُدائے فضل ورسره وو .
دَ عيسىٰ مور پلار به هر کال بيتُ المُقدس ته دَ فسح اختر له تلل .
اَؤ چه هغه دَ دولسو کالو شو نو هغوئ لکه دَ نور کله دَ اختر دَ پاره لاړل .
نو چه دَ ميلے ورځے پُوره شوے اَؤ هغوئ کورته روان شول نو هلک عيسىٰ په بيتُ المُقدس کښے ايسار شو خو مور پلار ته ئے پته نۀ وه .
اَؤ هغوئ ټوله ورځ په دے خيال سفر وکړو چه ګنى هغه به په قافله کښے چرته وى اَؤ بيا ئے په خپلو خپلوانو اؤ واقفانو کښے دَ هغۀ لټُون شروع کړو .
چه وئے نۀ مُوندلو نو بيتُ المُقدس ته راستانۀ شول چه هلته ئے ولټوى .
په دريمه ورځ ئے هغه دَ خُدائے په کور کښے ناست ومُوندلو چه اُستاذان ترے راتاؤ وُو اَؤ دَ هغوئ خبرے ئے آؤريدے اَؤ تپوسونه ئے ترے کول .
اَؤ دَ ټولو خلقو چه هغۀ ته غوږ وو ، دَ هغۀ په پوهه اَؤ په ځوابُونو اريان دريان وُو .
مور پلار دَ هغۀ په ليدو حيران شول اَؤ دَ هغۀ مور ورته ووئيل چه ” زويه ! تا مُونږ سره داسے ولے وکړل ؟ ستا پلار اَؤ ما تۀ ډير په فکرمندئ سره لټولے . “
هغۀ ورته ووئيل چه ” تاسو زَۀ ولے لتولم ؟ تاسو ته دا نۀ وه معلُومه چه ما ته دَ خپل پلار په کور کښے پاتے کيدل په کار وُو ؟ “
خو هغوئ دَ هغۀ دَ خبرے په مطلب ونۀ رسيدل .
بيا هغه دَ هغوئ سره ناصرت ته لاړو اَؤ دَ هغوئ دَ حُکم لاندے ئے وخت تيرولو . مور ئے دا ټولے خبرے په زړۀ کښے پټے وساتلے .
اَؤ دَ عيسىٰ حِکمت اَؤ ونه لوئے شول اَؤ دَ خُدائے اَؤ دَ بنى آدمو په نظر کښے ئے قبُوليت ومُوندو .
دَ قيصر تيبريوس دَ حُکومت په پنځلسم کال کښے پُنطوس پيلاطوس دَ يهُوديه ګورنر وو اَؤ هيروديس دَ ګليل شهزاده ، دَ هغۀ ورور فيليپوس دَ اِتُوريه اَؤ تراخونيتيس اَؤ ليسانياس دَ ابيلينے واليان وُو .
دَ مشرانو کاهنانو حناه اَؤ کائفا په وخت کښے دَ زکرياه په زوى يحيىٰ باندے په بيابان کښے دَ خُدائے کلام نازل شو .
اَؤ هغه دَ اُردن په وادئ کښے ګير چاپير وګرزيدو اَؤ دَ ګُناهونو دَ معافئ دَ پاره ئے دَ توبے دَ بپتسمے وعظ کولو .
لکه چه يشعياه نبى دَ پيشن ګويو په صحيفو کښے ليکلى دى چه : ” په بيابان کښے دَ نعرے وهُونکى آواز دے ، دَ مالک لار جوړه کړئ ، هغۀ ته سړک نيغ کړئ !
هره دره به ډکه شى ، هره غونډئ اَؤ غر به هوار شى . کاږۀ به نيغ کړے شى ، اَؤ ناهموار به هوار کړے شى .
اَؤ ټول مخلوق به دَ خُدائے خلاصُون ووينى ! “
ګڼ خلق بهر راووتل چه دَ يحيىٰ نه بپتسمه واخلى اَؤ هغۀ هغوئ ته ووئيل چه ” اَئے دَ مارانو بچو ! تاسو چا خبر کړئ چه دَ راتلُونکى غضب نه وتښتئ ؟
نو دَ توبے لایقه ميوه پيدا کړئ اَؤ په زړُونو کښے دا مه راولئ چه ګنى اِبراهيم زمُونږ پلار دے . زَۀ تاسو ته دا وايم چه خُدائے دلته دَ دے کاڼو نه هم دَ اِبراهيم دَ پاره اَؤلاد پيدا کولے شى !
تبر خو دَ ونو په جرړو ايښے شوے دے اَؤ هره ونه چه ښه ميوه نۀ راؤړى ، به پريکړے شى اَؤ اور ته به وغورزولے شى . “
خلقو ترے تپوس وکړو ، ” نو بيا مُونږ څۀ وکړو ؟ “
هغۀ جواب ورکړو چه ” دَ کُوم سړى سره چه دوه کميسونه وى ، يو دِ هغۀ له ورکړى دَ چا سره چه يو هم نۀ وى اَؤ دَ چا سره چه خوراک وى هغه دِ هم داسے وکړى . “
څوک چه بپتسمے له راغلى وُو په هغوئ کښے محصُولچيان هم وُو چه هغۀ ته ئے ووئيل چه ” اُستاذه ! مُونږ څۀ وکړو ؟ “
هغۀ ورته ووئيل چه ” ستاسو دَ پاره چه څۀ مُقرر شوی دى دَ هغے نه زيات مه آخلئ . “
سپاهيانو هم ترے دا تپوس وکړو چه ” مُونږ څۀ وکړو ؟ “ هغوئ ته ئے ووئيل چه ” په چا ظُلم مه کوئ ، دَ چا نه په زوره څۀ مه آخلئ اَؤ په چا دَ دروغو تُهمت مه لګوئ ، په خپله تنخواه صبر کوئ . “
هغه خلق چه په اِنتظار وُو اَؤ دَ يحيىٰ په حقله ئے په خپلو زړُونو کښے سوچ کولو چه ګنى هغه به مسيح وى .
خو هغۀ هغوئ ټولو ته ووئيل چه ” زَۀ تاسو ته په اوبو بپتسمه درکوم خو داسے کس راتلُونکے دے چه هغه زما نه ډير طاقتور دے اَؤ زَۀ دَ هغۀ دَ پيزار دَ تسمو دَ پرانستلو جوګه هم نۀ يم . هغه به تاسو ته په رُوحُ القُدس اَؤ اور بپتسمه درکوى .
دَ هغۀ چج دَ هغۀ په لاس کښے دے چه خپل درمند به په ښۀ شان صفا کړى اَؤ غنم به خپلے خمبے ته واچوى ، خو بُوس به ئے هغه اور ته واچوى کُوم چه هيڅکله نۀ مرى . “
په دے شان اَؤ نورو ډيرو طريقو ئے خلقو ته وعظ کاوو اَؤ زيرے ئے ورته واؤرولو .
خو هغۀ هيروديس والى دَ خپلے ورندارے هيرودياس سره په ناجائيز تعلق اَؤ په نورو بدو کارُونو ملامت کړو .
خو دَ دے ټولو کارُونو دَ پاسه ئے يحيىٰ ګرفتار کړو اَؤ په قيد خانه کښے ئے واچولو .
دَ خلقو دَ بپتسمے په وخت چه عيسىٰ له هم بپتسمه ورکړے شوے وه اَؤ دُعا ئے کوله نو آسمان پرانستے شو ،
اَؤ رُوحُ القُدس دَ يوے کونترے په شکل په عيسىٰ نازل شو اَؤ دَ آسمان نه يو آواز راغے چه ” تۀ زما زوئے ئے ، زما محبوب يئے . زَۀ ستا نه رضا يم . “
څۀ وخت چه عيسىٰ خپل کار شروع کړو نو دَ ديرشو کالو وُو اَؤ دَ خلقو په خيال دے دَ يُوسف زوئے وو ، زوئے دَ عيلى .
زوئے دَ متات ، زوئے دَ ليوى ، زوئے دَ مِلکى ، زوئے دَ يناى ، زوئے دَ يُوسف ،
زوئے دَ متتياه ، زوئے دَ اموس ، زوئے دَ نحُوم ، زوئے دَ اِسلياه ، زوئے دَ نګى ،
زوئے دَ ماعت ، زوئے دَ متتياه ، زوئے دَ شمعى ، زوئے دَ يوسيخ ، زوئے دَ يوداه ،
زوئے دَ يوحنا ، زوئے دَ ريسا ، زوئے دَ زرُوبابل ، زوئے دَ شلتئ ايل ، زوئے دَ نيرى ،
زوئے دَ مِلکى ، زوئے دَ ادى ، زوئے دَ قوسام ، زوئے دَ اِلمدام ، زوئے دَ عير ،
زوئے دَ يشوع ، زوئے دَ اِلعازار ، زوئے دَ يوريم ، زوئے دَ متات ، زوئے دَ ليوى ،
زوئے دَ شمعُون ، زوئے دَ يهُوداه ، زوئے دَ يُوسف ، زوئے دَ يُونان ، زوئے دَ اِلياقيم ،
زوئے دَ ملياه ، زوئے دَ مِناه ، زوئے دَ متتاه ، زوئے دَ ناتان ، زوئے دَ داؤد ،
زوئے دَ يشى ، زوئے دَ عوبيد ، زوئے دَ بوعز ، زوئے دَ سلمون ، زوئے دَ نحشون ،
زوئے دَ عميناداب ، زوئے دَ ادمين ، زوئے دَ ارنى ، زوئے دَ حصرون ، زوئے دَ فرص ، زوئے دَ دَ يهُوداه ،
زوئے دَ يعقُوب ، زوئے دَ اِسحاق ، زوئے دَ اِبراهيم ، زوئے دَ تِره ، زوئے دَ ناحور ،
زوئے دَ سروګ ، زوئے دَ رعو ، زوئے دَ فِلِګ ، زوئے دَ عيبر ، زوئے دَ شله ،
زوئے دَ قينان ، زوئے دَ ارفکشد ، زوئے دَ شيم ، زوئے دَ نُوح ، زوئے دَ لمک ،
زوئے دَ مِتهوشله ، زوئے دَ حنوک ، زوئے دَ يارد ، زوئے دَ مهلل ايل ، زوئے دَ قينان ،
زوئے دَ انوش ، زوئے دَ شيت ، زوئے دَ آدم چه دَ خُدائے له طرفه وو .
عيسىٰ چه دَ رُوحُ القُدس نه معمُور دَ اُردن سيند نه واپس شو اَؤ رُوحُ القُدس هغه بيابان ته بوتلو ،
اَؤ تر څلويښتو ورځو پورے په بيابان کښے دَ اِبليس په لمسُون کښے وو . په دے دوران کښے هغۀ هيڅ نۀ وُو خوړلى اَؤ په آخر کښے هغه وږے شو .
اِبليس هغۀ ته ووئيل چه ” که تۀ دَ خُدائے زوئے يئے نو دے کاڼى ته ووايه چه ډوډئ شى . “
عيسىٰ جواب ورکړو چه ” صحيفے وائى چه ، ” اِنسان تش په ډوډئ نۀ پائى . “ “
بيا اِبليس هغه په لوړه وخيژولو اَؤ دَ دُنيا ټول بادشاهتُونه ئے دَ سترګو په رَپ کښے ورښکاره کړل .
اَؤ ورته ئے ووئيل چه ” زَۀ به دَ دے ټولو اِختيار تا له درکوم اَؤ هغه شان اَؤ شوکت هم چه دَ دے سره تړلى وى ځکه چه دا زما په اِختيار کښے راکړى شوى دى اَؤ زَۀ چه چا ته غواړم دا ورکولے شم .
که تۀ ما ته تشه سجده وکړے نو دا هر څۀ به ستا شى . “
عيسىٰ هغۀ ته جواب ورکړو ” صحيفے وائى چه ، ” تۀ تش خُدائے ته سجده کوه اَؤ يواځے دَ هغۀ عبادت کوه ! “ “
بيا شيطان هغه بيتُ المُقدس ته بوتلو اَؤ دَ خُدائے دَ کور په مناره ئے ودرولو اَؤ ورته ئے ووئيل چه ” که تۀ دَ خُدائے زوئے يئے نو ځان ښکته ګُزار کړه ،
ځکه چه صحيفے وائى چه ، ” هغه به خپلو فرښتو ته حُکم ورکړى چه ستا حفاظت وکړى . “
اَؤ ” هغوئ به دِ په خپلو لاسُونو کښے دَ دے ويرے پورته کړى چه هسے نه چه ستا پښه په کاڼو غوڅه شى . “ “
عيسىٰ هغۀ ته ځواب ورکړو ، ” دا وئيلى شوى دى چه ، ” تۀ خپل مالِک خُدائے مه لمسوه . “ “
دغه شان چه دَ اِبليس ټول لمسُون ختم شو نو دَ څۀ وخت دَ پاره ترے نه لاړو .
بيا عيسىٰ دَ رُوحُ القُدس په قُدرت ګليل ته واپس شو اَؤ په ټول وطن کښے دَ هغۀ آوازه ګير چاپيره خوره شوه .
اَؤ هغۀ دَ هغوئ په عبادت خانے کښے وعظ کولو اَؤ ټولو خلقو دَ هغۀ لوئى بيانوله .
بيا هغه ناصرت ته راغے چرته چه هغه لوئے شوے وو اَؤ دَ سبت په ورځ عبادت خانے ته دَ خپل دستُور په مُطابق لاړو . هغه دَ سبق لوستو دَ پاره ودريدلو ،
اَؤ ورته دَ يشعياه نبى کتاب ورکړے شو . هغۀ کتاب پرانستو اَؤ هغه پاڼے ئے راواړولے چه په کښے ليکلى وُو چه :
” دَ رب رُوح په ما نازل دے ځکه چه زَۀ هغۀ مسح کړے يم ، اَؤ دے له ئے را استولے يم چه عاجزانو ته زيرے ورکړم ، چه قيديانو ته دَ آزادئ اَؤ ړندو ته دَ بينائى اِعلان وکړم ، اَؤ چه ژوبل شوى مظلُومان آزاد کړم ،
اَؤ دَ رب دَ قبُول شوى کال وعظ وکړم . “
هغۀ کتاب بند کړو ، خادم ته ئے واپس ورکړو اَؤ کښيناستو اَؤ په عبادت خانے کښے دَ ټولو خلقو سترګے په هغۀ باندے وے .
هغۀ بيا خبرے شروع کړے اَؤ وئے وئيل ، ” نن چه تاسو دا کلام واؤريدو ، دا پُوره شو . “
هلته ټولو خلقو په جمع دَ هغۀ شاهدى وکړه اَؤ په دے حيران شول چه داسے دَ فضل خبرے دَ هغۀ دَ شُونډو نه راووتلے . هغوئ تپوس وکړو ، ” آيا دا دَ يُوسف زوئے نۀ دے ؟ “
بيا عيسىٰ ووئيل ، ” بے شکه چه تاسو به ما ته دا متل ضرور واؤروئ چه حکيمه ! خپل ځان روغ کړه اَؤ دا به ووايئ چه تا چه هر څۀ په کُفرنحوم کښے کړى دى مُونږه هغه آؤريدلى دى ، هغه څۀ دلته په خپله ښاريه کښے هم وکړه .
زَۀ تاسو ته دا وايم چه يو نبى هم په خپل وطن کښے چا قبُول کړے نۀ دے .
په حقيقت کښے دَ اِلياس په ورځو کښے په اِسرائيلو کښے ډيرے کونډے وے تاسو ته به معلومه وى چه په هغه زمانه کښے درے نيم کاله باران نۀ وو شوے اَؤ په ټول وطن باندے سخت قحط راغلے وو .
خو اِلياس په دوئ کښے هيچا ته وانۀ ستولے شو بے دَ صيدا دَ مُلک په صارِفت ښاريه کښے دَ يوے کونډے ښځے نه .
اَؤ بيا دَ اِليشع نبى په زمانه کښے په اِسرائيلو کښے ډير جُزاميان وُو خو دَ نعمان شامى نه بغير په هغوئ کښے يو هم پاک نۀ کړے شو . “
په دے خبرو دَ عبادت خانے ټول خلق قهرژن شول .
هغوئ پورته شول ، هغه ئے دَ ښاريئے نه بهر وويستو اَؤ دَ هغه غرۀ سر ته ئے بوتلو چه دغه ښاريه پرے آباده وه ، مطلب ئے دا وو چه دَ هلته نه ئے ښکته ګُزار کړى .
خو هغه دَ هغوئ دَ مينځ نه ووتو اَؤ لاړو .
دَ ګليل کفرنحُوم ښاريئے ته په راکُوزيدو عيسىٰ دَ سبت په ورځ خلقو ته تعليم ورکاوو .
اَؤ هغوئ دَ دَۀ په تعليم حيران شول ځکه چه هغۀ په پُوره اِختيار خبرے کولے .
دلته په عبادت خانے کښے يو سړے وو چه پيريانو نيولے وو . هغۀ په زوره چغے کړلے ،
” تۀ زمُونږ نه څۀ غواړے اَئے عيسىٰ ناصرى ؟ تۀ راغلے چه مُونږ هلاک کړے څۀ ؟ زَۀ دِ پيژنم چه تۀ څوک يئے تۀ دَ خُدائے قُدوس يئے . “
عيسىٰ هغه ورټلو اَؤ وئے وئيل چه ” غلے شه اَؤ دَ دَۀ نه راوزه ! “ بيا پيرى هغه سړے دَ خلقو په مينځ کښے په مزکه راوويشتو اَؤ بغير دَ څۀ نقصانه ئے هغه پريښودو .
ټول حق حيران شول اَؤ يو بل ته ئے ووئيل ، ” دَ دے سړى په ژبه کښے څۀ کمال دے ؟ هغه پُوره په اِختيار پيريانو ته حُکم ورکوى اَؤ هغوئ وځى ! “
دغه شان دا خبره په ټول وطن کښے خوره شوه اَؤ خلقو پرے بحث کوو .
دَ عبادت خانے نه په وتو هغه دَ شمعُون کره لاړو ، دَ شمعُون خواښے سختے تبے نيولے وه اَؤ هغوئ هغۀ ته سوال وکړو چه مدد ئے وکړه .
هغه ورغے اَؤ دَ هغے په خوا کښے ودريدلو اَؤ تبه ئے ورټله ، هغه تبے پريښوده ، سمدستى پورته شوه اَؤ دَ هغۀ خدمت ته ودريده .
دَ نمر پريوتو په وخت ټولو خلقو خپل دوستان خپلوان چه په مُختلفو رنځُونو آخته وُو ، هغۀ ته راوستل اَؤ هغۀ په يو يو باندے خپل لاسُونه کيښودل اَؤ روغ ئے کړل .
دَ ډيرو نه پيريان هم پاڅيدل اَؤ دا چغے ئے وهلے چه ” تۀ دَ خُدائے زوئے يئے ! “ خو هغه هغوئ ورټل اَؤ دَ خبرو نه ئے منع کړل ځکه چه هغوئ ته پته وه چه دَے مسيح دے .
چه صبا شو نو عيسىٰ بهر يو خوشى ځائے ته لاړو خو خلق دَ هغۀ په لټُون پسے ووتل اَؤ چه وئے مُوندلو په ټينګه ئے ورته ووئيل چه ” مُونږ نه مه ځه . “
خو هغۀ ورته ووئيل ، ” په کار دى چه زَۀ دَ خُدائے دَ بادشاهئ زيرے نورو ښارُونو ته هم ورسوم ځکه چه زَۀ دَ دے دَ پاره راليږلے شوے يم . “
دغه شان دَ يهُوديه په عبادت خانو کښے ئے وعظ کاوو .
يوه ورځ چه عيسىٰ دَ ګِنيسريت سيند په غاړه ولاړ وو اَؤ خلق پرے راپنډ شوى وُو چه دَ دَۀ کلام واؤرى ،
نو هغۀ دوه کِشتئ دَ اوبو په غاړه وليدلے چه ماهى ګيران ترے غاړے ته راکُوز شوى وُو اَؤ خپل جالُونه ئے وينځل .
هغه يوے کِشتئ ته وروختو کُومه چه دَ شمعُون وه اَؤ هغۀ ته ئے ووئيل چه ” دَ غاړے نه لږه ورايسته کړه . “ بيا هغۀ په کِشتئ کښے په ناسته باندے خلقو ته وعظ شروع کړو .
هر کله چه هغۀ خبرے بس کړے نو شمعُون ته ئے ووئيل چه ” ژورو اوبو ته لاړ شه اَؤ دَ ښکار دَ پاره خپل جالُونه واچوه . “
شمعُون ورته جواب ورکړو ، ” اُستاذه ! مُونږ ټوله شپه خوارى وکړه خو هيڅ مو ونۀ نيول خو چه تۀ داسے وائے نو زَۀ به جالُونه ور واچوم . “
هغوئ داسے وکړل اَؤ ډير ماهيان ئے راونيول اَؤ دَ هغوئ جالُونه په شليدو شول .
نو هغوئ دَ بلے کِشتئ ملګرو ته چغے کړے چه ” راشئ اَؤ زمُونږ مدد وکړئ ! “ هغوئ داسے وکړل اَؤ دواړه کشتئ ئے داسے ډکے کړے چه ډوبيدو له راغلے .
هر کله چه شمعُون دا نظاره وليده نو دَ عيسىٰ په پښو پريوتو اَؤ وئے وئيل چه ” اَئے مالِکه ! له ما نه لاړ شه ځکه چه زَۀ ګُناه ګار سړے يم ! “
هغه اَؤ دَ هغۀ ټول ملګرى دَ کبانو په ليدو سخت حيران شوى وُو ،
اَؤ دغه شان دَ زبدى زامن يعقُوب اَؤ يوحنا چه شمعُون ملګرى هم وُو . عيسىٰ شمعُون ته ووئيل چه ” مه ويريږه ، دَ دے نه پس به تۀ دَ بنى آدمو لټُون کوے . “
هر کله چه هغوئ کِشتئ غاړے ته راوسته نو هر څۀ ئے پريښودل اَؤ په هغۀ پسے روان شول .
يو ځلے هغه په يوه ښاريه کښے وو چه هلته يو سړے وو چه سخت جُذام پرے لګيدلے وو . هغۀ چه عيسىٰ وليدو نو هغۀ په مزکه سر کيښودو اَؤ سوال ئے ورته وکړو چه ” مالِکه ! که چرے تۀ تش وغواړے نو ما پاکولے شے ! “
عيسىٰ خپل لاسُونه ور اُوږدۀ کړل ، هغه ئے مسح کړو اَؤ وئے وئيل چه ” بے شکه چه زَۀ داسے غواړم ، پاک شه ! “ اَؤ دَ هغۀ نه جُذام په هغه ساعت لاړو .
عيسىٰ هغۀ ته حُکم ورکړو چه ” هيچا ته دا حال ونۀ وائے . “ اَؤ ورته ئے ووئيل چه ” لاړ شه اَؤ کاهن ته خپل ځان وښايه اَؤ دَ خپلو جوړيدو دَ پاره دَ مُوسىٰ مُقرر کړے شکرانه ورکړه چه دا به دَ هغوئ دَ پاره شاهدى شى . “
خو دَ هغۀ په حقله دا خبرے نورے هم خورے شوے . ډير خلق دَ هغۀ آؤريدو له راغونډيدل اَؤ دَ خپلو رنځُونو نه جوړيدل .
اَؤ هغه به دَ دُعا دَ پاره خوشو ځايُونو ته تلو .
يوه ورځ عيسىٰ تعليم ور کاوو اَؤ فريسيان اَؤ دَ شرعے عالمان ورته هم ناست وُو چه دَ ګليل ، دَ يهوديه اَؤ دَ بيتُ المُقدس دَ هر کلى نه راغلى وُو ، اَؤ دَ خلقو دَ روغولو دَ رب قوت دَ هغۀ سره وو .
يو څو تنو يو شل سړے په کټ راؤړو . هغوئ کوشش وکړو چه هغه وردننه کړى اَؤ دَ عيسىٰ په مخکښے ئے کيږدى .
خو ګڼه دومره زياته وه چه هيڅ لاره ئے ونۀ مُونده . نو هغوئ پاس وختل اَؤ دَ چت دَ پاسه نه ئے په برګه کښے سُورے وکړو اَؤ په بانګئ کښے راښکته کړو اَؤ دَ خلقو په مينځ کښے ئے دَ عيسىٰ په مخ کښے کيښودو .
هر کله چه عيسىٰ دَ هغوئ ايمان وليدو نو وئے وئيل ، ” سړيه ! تا ته ستا ګُناهُونه معاف شول . “
نو دَ شرعے عالمانو اَؤ فريسيانو يو بل ته ووئيل چه ” دا څوک دے چه کُفر غروى ؟ دَ خُدائے نه بغير لا بل څوک هم ګُناهونه معاف کولے شى ؟ “
خو عيسىٰ په دے پوهه وو چه دوئ څۀ خيال کوى نو جواب ئے ورکړو چه ” تاسو په خپلو زړُونو کښے داسے خيالُونه ولے کوئ ؟
آيا دا آسانه ده چه څوک ووائى چه ستا ګُناهُونه معاف شُو اَؤ که دا چه پاڅه اَؤ وګرزه ؟
خو دا دَ دے دَ پاره چه تاسو ته معلُومه شى چه اِبن آدم په مزکه دَ ګُناهُونو معاف کولو اِختيار لرى . “ هغۀ شل سړى ته مخ ور واړَوو اَؤ وئے وئيل چه ” زَۀ تا ته دا وايم چه ودريږه ، خپل کټ واخله اَؤ کورته ځه . “
اَؤ هغه دَ هغوئ په وړاندے سمدستى پاڅيدو اَؤ هغه کټ چه دَئے پرے پروت وو ، ئے واخستو اَؤ کور پلو روان شو اَؤ دَ خُدائے ثنا ئے ووئيله .
هغوئ ټول سخت حيران شول اَؤ دَ خُدائ ثنا ئے ووئيله اَؤ ويرے واخستل اَؤ وئے وئيل چه ” نن مُونږ څۀ عجيبه کارُونه وليدل ! “
وروستو چه بيا عيسىٰ بهر لاړو نو هغۀ ليوى نومے يو محصُولچى وليدو چه دَ محصُول په څوکئ کښے په خپل ځائے ناست وو اَؤ هغۀ ته ئے ووئيل چه ” ما پسے راځه . “
اَؤ هغه دَ خپله ځايه پاڅيدو ، هر څۀ ئے پريښودل اَؤ په هغۀ پسے روان شو .
وروستو ليوى بيا دَ عيسىٰ لويه ميلمستيا وکړه . په دے ميلمنو کښے ګڼ محصُولچيان اَؤ نور خلق شريک شوى وُو .
فريسيانو اَؤ دَ هغوئ دَ فرقے دَ شرعے عالمانو دَ عيسىٰ مُريدانو ته دا ګله وکړله چه ” تاسو دَ محصُولچيانو اَؤ ګُناه ګارو سره ولے خورئ اَؤ څښئ ؟ “
عيسىٰ هغوئ ته جواب ورکړو چه ” روغو خلقو ته دَ ډاکټر حاجت نۀ وى خو رنځورانو ته ئے وى .
زَۀ دَ رښتينو خلقو دَ پاره نۀ يم راغلے بلکه دَ ګُناه ګارو دَ پاره چه توبه وکړى . “
بيا هغوئ عيسىٰ ته ووئيل چه ” دَ يحيىٰ مُريدان خو روژے نيسى اَؤ ډيرے دُعاګانے کوى اَؤ دغه شان دَ فريسيانو مُريدان هم ، خوستا مُريدان خورى څښى . “
عيسىٰ جواب ورکړو ، ” آيا تاسو په جنجيانو هغه وخت روژه نيولے شئ کُوم وخت چه چنغول دَ هغو سره وى ؟
خو يو وخت به راشى چه چنغول به دَ دوئ نه بوتلے شى اَؤ دغه وخت به دوئ روژے نيسى . “
عيسىٰ هغوئ ته دا مِثال هم ووے چه ” هيڅوک هم دَ نوے چُوغے نه دَ دے دَ پاره ټوټه نۀ شلوى چه زړے پرے وګنډى . که چرے هغه داسے وکړى نو هغه به په نوى چُوغے کښے سُورے وکړى اَؤ دا نوے ټُکړه به دَ زړے سره هيڅ سمُون ونۀ خورى .
اَؤ نۀ څوک نوى شراب په زړو مشکُونو کښے اچوى . اَؤ که څوک داسے وکړى نو نوى شراب به دغه مشک وشلوى اَؤ شراب به ضائع شى اَؤ مشکُونه به بے کاره شى .
نوى شراب په نوو مشکُونو کښے اچول غواړى .
اَؤ هر چا چه زاړۀ شراب څښلى وى دَ نوو شرابو خواهش به نۀ کوى ځکه چه هغه وائى چه زاړۀ شراب ښۀ دى . “
يو ځل دَ سبت په ورځ عيسىٰ دَ خپلو مُريدانو سره په پټو تيريدو اَؤ دَ هغۀ مُريدانو وَږى شُو کول ، هغه ئے په لاسُونو کښے مږل اَؤ خوړل ئے .
ځنو فريسيانو دا ووئيل چه ” تاسو هغه کار ولے کوئ کُوم چه دَ سبت په ورځ روا نۀ دے ؟ “
عيسىٰ جواب ورکړو ، ” تاسو دا نۀ دى لوستى چه هر کله چه داؤد اَؤ دَ هغۀ ملګرى وږى وُو نو هغوئ څۀ وکړل ؟
هغه دَ خُدائے کور ته لاړو اَؤ دَ شکرانے ډوډئ ئے راواخسته ، په خپله ئے هم وخوړه اَؤ ملګرو ته ئے هم ورکړه باوجُود دَ دے چه بغير دَ کاهنانو نه په بل چا دا روا نۀ وه . “
هغۀ دا ووئيل چه ” اِبن آدم هم دَ سبت مالِک دے . “
دَ يو بل سبت په ورځ عيسىٰ عبادت خانے ته لاړو اَؤ تعليم ئے ور کاوو . هلته په ګڼه کښے يو سړے وو چه ښئ لاس ئے وچ شوے وو .
اَؤ دَ شرعے عالمان اَؤ فريسيان په دے اِنتظار وُو چه آيا عيسىٰ به دَ سبت په ورځ دَئے روغ کړى اَؤ که نه ؟ دَ دے دَ پاره چه په هغۀ باندے دَ هغۀ خلاف څۀ اِلزام ولګوى .
خو هغه پوهيدو چه دَ دوئ په زړُونو کښے څۀ دى . نو هغۀ هغه سړى ته چه لاس ئے وچ وو ، ووئيل چه ” پاڅه اَؤ دلته ودريږه . “ نو هغه پاڅیدو اَؤ هلته ودریدلو .
عیسیٰ بیا هغوی ته ووئیل ” زَۀ له تاسو نه يو سوال کوم چه آيا دَ سبت په ورځ ښۀ کول روا دى که بد ، ژوند بچ کول که هلاکول ؟ “
هغۀ ټولو ته ګير چاپيره وکتل اَؤ بيا ئے هغه سړى ته ووئيل چه ” خپل لاس وغزوه . “ نو هغۀ داسے وکړل اَؤ دَ هغۀ لاس جوړ شو .
خو هغوئ دَ غُصے نه سرۀ شول اَؤ يو بل ته ئے ووئيل چه ” مُونږ دَ عيسىٰ سره څۀ وکړُو ؟ “
هم په دغه ورځو کښے عيسىٰ غرُونو ته لاړو چه دُعا وکړى اَؤ ټوله شپه ئے له خُدائے نه دُعا وغوښتله .
چه سحر شو نو هغۀ خپل مُريدان راوبلل اَؤ دَ هغوئ نه ئے دولس کسه غوره کړل اَؤ هغوئ ئے رسُولان وبلل .
دَ شمعُون نُوم ئے پطروس کيښودلو اَؤ دَ هغۀ ورور اَندرياس اَؤ يعقُوب اَؤ يوحنا اَؤ فيليپوس اَؤ برتلمائ ،
اَؤ متى اَؤ توما اَؤ دَ حلفئ زوئے يعقُوب اَؤ شمعُون چه ورته ننګيالے هم وئيلى شى ،
اَؤ دَ يعقُوب زوئے يهُوداه اَؤ يهُوداه اسکريوتى چا چه وروستو دَ هغۀ مخبرى وکړله .
عيسىٰ دَ هغوئ سره دَ غرۀ نه راکُوز شو اَؤ په هوار ميدان کښے ودريدو . په دغه ځائے کښے دَ هغۀ ګڼ مُريدان اَؤ ډير خلق چه ټول دَ يهُوديه اَؤ بيتُ المُقدس دَ صور اَؤ دَ صيدا دَ سمندرى غاړے نه راټول شوى وُو اَؤ دَ هغۀ آؤريدو ته راغلى وُو اَؤ چه دوئ دَ خپلو رنځُونو نه شفا ومُومى .
اَؤ هغه څوک چه پيريانو نيولى وُو ، روغ شول .
ټولو خلقو کوشش کاوو چه لاس وروړى ځکه چه دَ هغۀ نه يو طاقت راووتلو اَؤ ټول ئے روغ کړل .
بيا عيسىٰ خپلو مُريدانو ته مخ راواړوو اَؤ وئے وئيل چه ” تاسو بختور يئ چه غريبان يئ ، دَ خُدائے بادشاهى ستاسو ده !
تاسو بختور يئ چه وږى يئ ، ستاسو لوږه به په مړيدو بدله شى ! تاسو بختور يئ چه اوس ژاړئ ، ستاسو ژړا به په خندا بدله شى !
تاسو بختور يئ چه کله چه خلق تاسو ته په نفرت ګورى اَؤ دَ خپل مينځ نه مُو شړى اَؤ تاسو سپکوى اَؤ ستاسو نُوم په بده آخلى اَؤ دَ اِبن آدم په وجه ستاسو نُوم دَ خپل مينځ نه لرے کوى .
نو په هغه ورځ تاسو خوشحالى کوئ اَؤ په ښادئ ټوپُونه وهئ ځکه چه ستاسو دَ پاره په آسمان کښے ډير لوئے اَجر دے . هم په دغه شان دَ دوئ پلارُونو هم دَ نبيانو سره دغه سلُوک کړے وو
خو اَئے مالدارو ! په تاسو اَفسوس دے ځکه چه تاسو خپل دَ خوشحالئ دور تير کړو !
په تاسو اَفسوس چه نن ماړۀ يئ ځکه چه تاسو به اوږى شئ ! په تاسو اَفسوس چه نن خاندئ ، تاسو به په غم آخته شئ اَؤ ژاړئ به !
اَفسوس دے په تاسو چه کُوم وخت به ټول خلق ستاسو په باب کښے ښے خبرے کوى اَؤ هم دغسے دَ هغوئ پلارُونو دَ دروغو نبيانو په باب کښے وئيل . “
خو تاسو چه آؤرئ ، زَۀ تاسو ته دا وايم چه دَ خپل دُښمن سره مينه کوئ اَؤ هغه څوک چه تاسو سره کينه لرى دَ هغوئ سره ښۀ کوئ .
دَ هغوئ دَ پاره برکت غواړئ څوک چه په تاسو لعنت کوى اَؤ دَ هغوئ دَ پاره دُعا کوئ څوک چه په تاسو تُهمتُونه لګوى .
که يو سړے تاسو په يو مخ ووهى نو هغۀ ته بل مخ هم سيلمه کړئ . که يو سړے ستاسو چُوغه واخلى نو هغۀ ته خپل کميس هم ورکړئ .
څوک چه ستاسو نه څۀ وغواړى هغوئ له هغه څۀ ورکړئ . کله چه يو سړے هغه څۀ دَ تاسو نه واخلى کُوم چه ستاسو دى نو دَ هغۀ نه ئے بيرته مه آخلئ .
دَ خلقو سره داسے سلوک کوئ لکه چه تاسو غواړئ چه هغوئ دِ دَ تاسو سره وکړى .
” که تاسو تش دَ هغه چا سره مينه کوئ څوک چه تاسو سره مينه لرى نو ستاسو څۀ مهربانى ده ؟ ځکه چه ګُناه ګار هم دَ هغه چا سره مينه کوى څوک چه دَ هغوئ سره مينه لرى .
بيا دا چه که چرے تاسو دَ هغه چا سره نيکى کوئ څوک چه تاسو سره ښيګړه کوى نو ستاسو څۀ مهربانى ده ؟ ځکه چه ګُناه ګار خو هم دغسے کوى .
اَؤ که چرے تاسو تش هغه ځائے قرض ورکوئ چرته چه ستاسو باور وى چه تاسو ته به پستنه کړے شى نو ستاسو څۀ مهربانى ده ؟ ځکه چه ګُناه ګار هم يو بل ته قرض ورکوى اَؤ يو بل ته ئے پُوره واپس کوى .
خو تاسو دَ خپلو دُښمنانو سره مينه اَؤ نيکى کوئ اَؤ قرض بغير دَ څۀ طمعے ورکوئ ! نو تاسو به ډير لوئے اَجر ومُومئ . تاسو به بيا دَ الاعلىٰ زامن شئ ځکه چه هغه په خپله هم په ناشکرو اَؤ په شريرانو مهربانى کوى .
ترس ناک شئ ځکه چه ستاسو پلار هم ترس کُوونکے دے .
غيبت مه کوئ نو ستاسو غيبت به هم ونۀ کړے شى . بل څوک مه مُجرموئ نو تاسو به هم مُجرم ونۀ ګڼلے شئ . معاف کوئ نو تاسو به هم معاف کړئے شئ .
ورکوئ نو تاسو ته به هم درکړے شى . ښه پيمانه منډلے دربلے ښۀ ډکه کړئ اَؤ تر مورګو مورګو به ستاسو په جولئ کښے واچولے شى اَؤ په کُومه پيمانه چه تاسو ميچ کوئ هم په هغے به تاسوته ميچ وکړے شى . “
اَؤ عيسىٰ هغوئ ته يو مِثال ووے چه ” آيا يو ړُوند بل ړُوند ته لار ښودے شى څۀ ؟ دواړه به په کنده کښے ونۀ غورزيږى څۀ ؟
شاګرد دَ اُستاذ نه لوئے نۀ دے خو هر هغه څوک چه پُوره تربيت ئے وشى هغه به دَ خپل اُستاذ په شان شى .
تۀ دَ خپل ورور په سترګه کښے دَ بُورے خسڼى ته ولے ګورے اَؤ په خپله سترګه کښے لوئے غوړګے نۀ وينے ؟
تۀ خپل ورور ته دا څنګه وئيلے شے چه زما خوږه وروره ! راشه چه ستا دَ سترګے نه دا خسڼے وباسم چه خپله سترګه دِ په غوړګى ړنده ده ؟ اَئے مُنافقه ! اول دَ خپلے سترګے نه غوړګے وباسه نو بيا به ته په آسانه دَ ورور دَ سترګے نه خسڼے ويستے شے .
ښه ونه بده ميوه هيڅکله نۀ راؤړى اَؤ هيڅکله په بده ونه کښے ښه ميوه نۀ پيدا کيږى ،
ځکه چه هره ونه په خپلے ميوے پيژندلے کيږى . تۀ دَ ازغو نه انځير نۀ شے راټولولے اَؤ نۀ دَ جاړو نه انګور راشُوکولے شے .
ښۀ سړے به دَ خپل زړۀ دَ خزانے نه ښۀ څيزُونه راوباسى اَؤ بد سړے به دَ خپل زړۀ دَ بدے خزانے نه بدے خبرے وباسى ، ځکه چه کُومے خبرے چه په زړۀ کښے وى هم هغه په خُلۀ راځى .
تاسو ما ته ولے مالِک مالِک وايئ اَؤ هغه کار کله هم نۀ کوئ چه زَۀ ئے درته وايم ؟
هر هغه څوک چه ما له راځى اَؤ زما خبرے آؤرى اَؤ عمل پرے کوى نو زَۀ به تاسو ته وښايم چه هغه دَ چا په شان دے .
هغه دَ يو داسے سړى په شان دے چا چه دَ کور جوړولو دَ پاره ښۀ ژور بُنيادُونه وکنستل اَؤ بُنياد ئے په پوخ ګټ کيښودلو . اَؤ هر کله چه سيلاب راغے نو سيند په کور وروختو خو هغه ئے ونۀ خوزولے شو ځکه چه هغه پوخ ودان کړے شوے وو .
خو څوک چه زما خبرے آؤرى اَؤ عمل پرے نۀ کوى نو هغه دَ داسے سړى په شان دے چا چه خپل کور په کچه مزکه باندے بے بُنياده جوړ کړو . هر کله چه سيلاب راغے اَؤ سيند وختو نو کور ونړيدو اَؤ په درز راولويدو . “
هر کله چه ئے ټولے خبرے خلقو ته خلاصے کړلے نو عيسىٰ کفرنحُوم ته لاړو .
هلته دَ يو صوبه دار يو معتبر نوکر وو اَؤ هغه په مالِک ډير ګران وو . نوکر مرګى حال ناجوړه وو .
هر کله چه هغۀ دَ عيسىٰ په حقله واؤريدل نو هغۀ يو څو يهُوديان مشران ورواستول اَؤ سوال ئے ورته وکړو چه هغه راشى اَؤ دَ هغۀ دَ نوکر ژوند بچ کړى .
هغوئ عيسىٰ ته راغلل اَؤ ډير په ښه طريقه ئے ورته عرض وړاندے کړو اَؤ ورته ئے ووئيل چه ” هغه ستا دَ مهربانئ حقدار دے ،
ځکه چه هغه زمونږ دَ خلقو خوږمن دے اَؤ هغۀ زمُونږ دَ پاره عبادت خانه ودانه کړے ده . “
عيسىٰ دَ هغوئ سره لاړو . نو چه هغه کور ته نزدے شو نو صوبه دار يو څو دوستان په دے غرض ورواستول چه ” مالِکه ! نور تکليف مه کوه ځکه چه زما دَ کور چت دَ دے جوګه نۀ دے چه تۀ ورلاندے راشے .
ځکه خو زَۀ په خپله تاسو ته حاضر نۀ شوم . خو تۀ دَ خُلے نه يو ټکے ووايه نو زما نوکر به جوړ شى .
ځکه چه زَۀ پوهيږم چه زَۀ په خپله دَ بل دَ حُکم دَ لاندے يم . کله چه زما سپاهيان زما دَ حُکم دَ لاندے دى اَؤ چه زَۀ يو ته ووايم چه لاړ شه ، نو هغه ځى اَؤ بل ته چه ووايم چه دے خوا راشه ، نو هغه راځى اَؤ خپل نوکر ته چه ووايم چه داسے وکړه ، نو هغه ئے کوى . “
کله چه عيسىٰ دا واؤريدل نو هغه حيران شو ، دَ هغه سړى ئے ډير تعريف وکړو اَؤ کُوم خلق چه ورپسے روان وُو هغوئ ته ئے مخ راواړَوو اَؤ ورته ئے ووئيل چه ” زَۀ تاسو ته وايم چه ما عن په اِسرائيلو کښے هم داسے ايمان نۀ وو ليدلے ! “
اَؤ قاصِدان چه کور ته واپس راغلل نو هغوئ هغه نوکر روغ رمټ وليدو .
پس له هغے عيسىٰ نائن نومے ښاريئے ته لاړو . دَ هغۀ سره خپل مُريدان اَؤ نور ګڼ خلق ملګرى وُو .
کله چه هغه دَ ښاريئے دروازے ته ورسيدو نو يوه جنازه ئے وليده . دغه مړے دَ يوے ګُونډے يو زوئے وو اَؤ دَ دے سره دَ ښاريئے ګڼ خلق وُو .
هر کله چه مالِک هغه وليده نو زړۀ ئے پرے وسوزيدلو اَؤ وئے وئيل ، ” بس نوره ژړا مه کوه . “
دَ دے سره هغه وروړاندے شو اَؤ په جنازه ئے لاس کيښودلو اَؤ جنازه وړُونکى ودريدل . بيا هغۀ ووئيل چه ” پورته شه زلميه ! “
هغه مړے کښيناستو اَؤ خبرے ئے وکړلے اَؤ عيسىٰ هغه خپلے مور ته بيا حواله کړو .
په هغه ټولو حاضرينو باندے يوه زبردسته ويره خوره شوه اَؤ هغوئ ټولو دَ خُدائے ثنا ووئيله اَؤ وئے وئيل چه ” په مُونږ کښے يو لوئے نبى راپورته شوے دے اَؤ خُدائے پاک په خپلو خلقو دَ مهربانئ نظر کړے دے . “
عيسىٰ چه څۀ کړى وُو هغه قيصه دَ يهُوديه په ټوله علاقه اَؤ خوا اَؤ شا کښے خوره شوه .
دَ يحيىٰ مُريدانو هغه په دے هر څۀ خبر کړو .
هغۀ خپل دوه مُريدان راوغوښتل اَؤ مالِک ته ئے واستول چه تپوس وکړى چه ” آيا تۀ هغه راتلُونکے يئے يا دا چه مُونږ دَ بل چا اِنتظار ورکړُو ؟ “
هغه اَستازى عيسىٰ له لاړل اَؤ ورته ئے ووئيل ، ” بپتسمه ورکوُونکى يحيىٰ مُونږ تا ته راليږلى يُو چه تپوس وکړو چه تۀ هغه راتلُونکے يئے که مُونږ دَ بل چا اِنتظار وکړُو ؟ “
بيا هم په هغه ساعت عيسىٰ ډير خلق دَ رنځُونو نه روغ کړل ، طاعون اَؤ بد رُوحونه ئے لرے کړل اَؤ ډيرو ړاندو له ئے بينائى ورکړه .
بيا هغۀ هغه اَستازو ته جواب ورکړو چه ” لاړ شئ اَؤ هر څۀ چه تاسو وليدل اَؤ واؤريدل په هغے يحيىٰ خبر کړئ اَؤ دا چه څنګه ړاندۀ بينا کيږى ، شل ګرزى ، جُذاميان پاکيږى ، کاڼۀ آؤرى ، مړى بيا ژوندى کيږى اَؤ غريبان ښه زيرے آؤرى .
اَؤ بختور دے هغه څوک چه په ما شک نۀ کوى ! “
هر کله چه دَ يحيىٰ اَستازى رُخصت شول نو عيسىٰ دَ هغۀ په حقله خلقو ته ووئيل چه ” تاسو دَ څۀ ليدلو دَ پاره بيابان ته تلى وئ ؟ يوه لوخه چه باد خوزوله څۀ ؟
نو بيا تاسو دَ څۀ په ليدو پسے بهر وتى وئ ؟ يو سړے چه ريښمينے جامے ئے آغوستے وے ؟ يقينًا چه ښکلى جامے اَؤ دَ عيش څيزُونه تاسو په محلُونو کښے مُوندلے شئ !
نو بيا تاسو دَ څۀ په ليدو پسے وتى وئ ؟ يو نبى ليدو له ؟ هو ، دَ نبى نه هم څۀ ډير لوئے .
دا هغه سړے دے چه دَ چا په حقله چه صحيفے وائى چه ” ګورئ زَۀ خپل پيغمبر ستا دَ وړاندے ليږم چه ستا دَ پاره ستا نه وړاندے لاره جوړه کړى . “
زَۀ تاسو ته وايم چه دَ يحيىٰ نه بل مور راوړے لوئے نِشته خو بيا هم دَ خُدائے په بادشاهئ کښے دَ ټولو نه وړوکے دَ هغۀ نه لوئے دے . “
اَؤ هم چه هغو ټولو خلقو چه دَ هغۀ خبرے واؤريدے نو سره دَ محصُولچيانو ئے خُدائے رښتينے وګڼلو ځکه چه يحيىٰ په بپتسمے ئے بپتسمه آخستے وه .
خو بے دَ فريسيانو اَؤ دَ شرعے دَ عالمانو نه چا چه دَ هغۀ دَ بپتسمے نه اِنکار کړے وو اَؤ دَ ځان دَ پاره ئے دَ خُدائے دَ حُکم نه مخ اَړولے وو .
” دَ دے پيړئ دَ خلقو مِثال په څۀ درکړم ؟
هغوئ دَ چا په شان دى ؟ هغوئ په بازار کښے دَ ناستو هلکانو په شان دى څوک چه يو بل ته چغے وهى اَؤ وائى چه مُونږ تاسو ته شپيلئ وغږولے اَؤ تاسو ګډا ونۀ کړه ! مُونږ ژړا انګولا وکړه اَؤ تاسو وير ونۀ کړو !
ځکه چه هر کله چه بپتسمه ور کوُونکے يحيىٰ راغے چه نۀ ئے ډوډئ خوړه اَؤ نۀ ئے شراب څښل نو تاسو وايئ چه په هغۀ پيريان ناست دى !
اَؤ هر کله چه اِبن آدم راغے چه خورى څښى نو تاسو وايئ چه دَۀ ته وګورئ ! دا ګيډور شرابى دَ محصُولچيانو اَؤ ګُناه ګارو آشنا دے !
خو بيا هم دَ خُدائے پاک حِکمت دَ خپلو ټولو زامنو په حقله رښتينے ثابت شو . “
يو فريسى دَ عيسىٰ ميلمستيا وکړله . هغه دَ فريسى کور ته لاړو اَؤ خوراک ته کښيناستو .
نو په هغه ښار کښے يوه ګُناه ګاره ښځه چه دَ عيسىٰ دَ راتلو نه خبر شوه چه دَ يو فريسى په کور کښے ميلمه دے نو په عطردان کښے ئے خوشبُويه عطر راؤړل .
هغه دَ عيسىٰ دَ پښو سره وروستو ودريده اَؤ په ژړا شوه اَؤ دَ هغۀ پښے دَ هغے په اوښکو لمدے شوے اَؤ هغه هغے په خپلو ويښتو وچے کړے اَؤ کښل ئے کړے اَؤ عطر ئے پرے واچول .
کله چه دَ هغۀ کوربه فريسى دا وليدل نو دَ ځان سره ئے ووئيل ، ” که دا سړے چرے رښتينے نبى وئے نو هغه به په دے خبر وئے چه دا لاس وروړُونکے ښځه څوک ده اَؤ دا دَ کُوم قبيل ښځه ده يعنے يوه ګُناه ګاره . “
عيسىٰ دَ هغۀ په زړۀ پوهه شو اَؤ ورته ئے ووئيل چه ” شمعُونه ! زَۀ تا ته څۀ وئيل غواړم . “ هغۀ ووئيل چه ” وفرمايه مالکه ! “
عيسىٰ ورته ووئيل چه ” دَ يو بڼيا دوه قرضدارى وُو . يو ته ئے پينځۀ سوه ديناره قرض وُو اَؤ بل ئے پنځوس .
هر کله چه دَ دواړو سره دَ قرض پرے کولو هيڅ دَرک نۀ وو نو دواړو ته ئے وبخښل . نو اوس ووايه چه په دے دواړو کښے به دَ هغۀ سره زياته مينه کُوم يو کوى ؟ “
شمعُون جواب ورکړو ، ” زما په خيال چه کُوم سړى ته ئے زياتے وبخښلے . “ عيسىٰ ووئيل چه ” بے شکه تۀ دُرست وائے . “
بيا ئے ښځے ته مخ واړَوو اَؤ شمعُون ته ئے ووئيل چه ” تۀ دا ښځه وينے څۀ ؟ زَۀ ستا کور ته راغلم اَؤ تا زما دَ پښو دَ پاره اوبۀ قدرے هم رانۀ کړلے خو دے ښځے زما پښے په خپلو اوښکو لمدے کړے اَؤ هغه ئے په خپلو ويښتو وچے کړے .
تا زَۀ کښل قدرے نۀ کړم خو دَ کُوم وخت نه چه زَۀ راغلے يم هغه لګيا ده زما پښے کښلوى .
تا زما سر په تيلو غوړ نۀ کړو اَؤ هغے زما په پښو عطر واچول .
ځکه زَۀ تا ته دا وايم چه هغے ځکه دومره مينه وکړله چه دَ هغے ډير ګُناهونه بخښلى شوى دى . دَ چا چه لږ بخښلى شوى وى هغه لږه مينه کوى . “
بيا عيسىٰ هغے ته ووئيل چه ” ستا ګُناهونه وبخښلے شول . “
نو ميلمنو په خپلو کښے ووئيل چه ” دے لا څوک دے چه ګُناهُونه بخښى ؟ “
خو عيسىٰ هغے ښځے ته ووئيل چه ” تۀ خپل ايمان بچ کړلے ، په خير لاړه شه . “
دَ دے نه پس عيسىٰ ښار په ښار اَؤ کلى په کلى ګرزيدو ، وعظ ئے کاوو اَؤ دَ خُدائے دَ بادشاهئ زيرے ئے آؤرولو . اَؤ دَ هغۀ سره هغه دولس تنه وُو ،
اَؤ يو څو ښځے وے څوک چه دَ پيريانو نه خلاصے کړے اَؤ دَ رنحُونو نه جوړے کړے شوے وے : مريم چه دَ مګدلينى په نُوم بللے کيږى دَ چا نه چه اُووۀ پيريان پاڅولے شوى وُو ،
اَؤ يوانه دَ هيروديس دَ خُوزه نومے ناظر ښځه اَؤ سُوسناه اَؤ نورے ډيرے ښځے چه په خپل مال ئے دَ هغوئ خدمت کاوو .
اَؤ ډير خلق دَ يو بل ښار نه عيسىٰ ته راجمع کيدل اَؤ هغۀ په دے مِثال کښے خبرے وکړلے
” چه يو زميندار دَ تُخم کرلو دَ پاره ووتو اَؤ دَ کروندے تُخم څۀ دَ لارے په غاړه پريوتو چه هغه خور وور شو اَؤ مرغو وخوړو .
څۀ تُخم په ګټه پريوتو اَؤ څۀ وخت پس زرغون شو اَؤ وُچ شو ځکه چه دَ نم کمے وو .
اَؤ څۀ تُخم په اغزو کښے پريوتو اَؤ اغزى لوئ شول اَؤ هغه ئے لاندے کړو .
اَؤ څۀ تُخم په ښه مزکه پريوتو اَؤ راوټُوکيدو اَؤ يو په سل بار ئے وکړو . “ هر کله چه عيسىٰ دا ووئيل نو آواز ئے وکړو ، ” که چرے تاسو دَ آؤريدو غوږوُنه لرئ نو واؤرئ ! “
دَ هغۀ مُريدانو تپوس ترے وکړو چه دَ دے مِثال مطلب څۀ وو ؟
نو هغۀ ووئيل چه ” دا مِثال ځکه درکړے شو چه دَ خُدائے دَ بادشاهئ په رازُونو پوهه شئ خو دَ نورو دَ پاره دا تش مِثال دے چه ” هغوئ وګورى خو هيڅ ونۀ وينى ، واؤرئ خو هيڅ پرے پوهه نۀ شى . “
دَ دے مِثال مطلب دا دے چه تُخم دَ خُدائے کلام دے .
اَؤ دَ لارے په غاړه هغه څوک دى چه څوک دا آؤرى خو وروستو اِبليس راشى اَؤ هغه کلام دَ هغوئ دَ زړۀ نه يوسى ، هسے نه چه ايمان راؤړى اَؤ خلاصُون بيا مُومى .
په ګټه دَ کرلى شوى تُخم مِثال دَ هغه چا دے چه هر کله چه کلام واؤرى په خوشحالئ ئے قبُول کړى خو جرړے ئے نۀ وى اَؤ دَ لږ وخت دَ پاره پرے ايمان راؤړى نو دَ آزميښت په وخت کښے وتښتى .
اَؤ په اغزو کښے دَ پريوتلى تُخم مِثال دَ هغه چا دے چه وائے ورى خو نوره وده ئے دَ دولت اَؤ سودا اَؤ دَ ژوند دَ خوشحالو په وجه ونيولے شى اَؤ ميوه ئے نۀ پخيږى .
خو دَ ښے مزکے مِثال دَ هغه چا دے څوک چه په ښۀ اَؤ پاک زړۀ سره کلام واؤرى اَؤ پرے مضبوط شى اَؤ په دے دَ صبر ميوه راؤړى .
داسے هيڅوک نِشته چه ډيوه بله کړى اَؤ بيا ئے دَ لوښى دَ لاندے پټه کړى اَؤ يا ئے دَ کټ لاندے کيږدى بلکه هغه ئے په ډيوټ ږدى چه دَ ننه راتلُونکى ئے رڼا ووينى .
داسے هيڅ څيز پټ نِشته چه ښکاره به نۀ شى اَؤ داسے هيڅ څيز په پړده کښے نِشته چه څرګند به نۀ شى .
خو خبردار شئ چه تاسو څنګه آؤرئ ځکه چه دَ چا سړى سره چه څۀ وى هغۀ له به زيات ورکړے شى اَؤ دَ چا سړى سره چه څۀ نۀ وى نو دَ هغۀ نه به چه څۀ ورسره وى هغه به هم ترے واخستے شى . “
دَ عيسىٰ مور اَؤ ورُوڼه راغلل خو دَ ګڼے له کبله هغۀ ته ور ونۀ رسيدل .
چا هغۀ ته ووئيل چه ” ستا مور اَؤ ورُوڼه بهر ولاړ دى اَؤ تا ليدل غواړى . “
هغۀ جواب ورکړو ، ” زما مور اَؤ زما ورُوڼه هغه څوک دى چه دَ خُدائے کلام آؤرى اَؤ عمل پرے کوى . “
يوه ورځ عيسىٰ دَ خپلو مُريدانو سره کِشتئ ته وختلو اَؤ ورته ئے ووئيل ، ” راځئ چه دَ درياب بلے غاړے ته پورے وزُو . “ نو هغوئ روان شول .
اَؤ کله چه هغوئ په کِشتئ کښے روان وُو ، نو دَ هغۀ سترګے ورغلے . په درياب کښے يو زبردست طوفان راغے ، کِشتئ چپو واخسته اَؤ هغوئ په سخته خطره کښے ګير وُو .
هغوئ هغۀ له ورغلل اَؤ په دے چغو ئے رابيدار کړو ، ” مالکه ! مالکه ! مُونږ غرقيږُو ! “ عيسىٰ بيدار شو اَؤ سيلئ اَؤ دَ اوبو طوفان ئے ورټلو . طوفان ودريدلو اَؤ قلاره قلارى شوه .
هغۀ تپوس وکړو ، ” ستاسو ايمان چرته دے ؟ “ هغوئ په ويره اَؤ حيرانتيا يو بل ته ووئيل ، ” دا څوک دے چه بادُونو اَؤ چپو ته حُکم ورکوى اَؤ هغوئ ئے منى ؟ “
دغه شان عيسىٰ دَ خپلو مُريدانو سره دَ ګِراسينيانو وطن ته ورسيدلو کُوم چه دَ ګليل په بله غاړه وو .
چه عيسىٰ وُچے ته کُوز شو نو هلته ئے يو سړے وليدو چه پيريانو نيولے وو اَؤ دَ ډير وخت نه ئے نۀ خو جامے آغوستے وے اَؤ نۀ ئے کور ليدلے وو خو په مقبره کښے ډيره وو .
کله چه هغۀ عيسىٰ وليدلو نو چغے ئے کړے اَؤ دَ هغۀ په پښو پريوتو اَؤ دا نعرے ئے وهلے ، ” اَئے دَ الاعلىٰ زويه عيسىٰ ! تۀ زما نه څۀ غواړے ؟ زَۀ درته زارى کوم چه ما مه په عذابوه ! “
ځکه چه عيسىٰ پيريانو ته حُکم کړے وو چه دغه سړى نه راوزئ . ډير ځله ئے هغه نيولے وو اَؤ دَ حفاظت دَ کبله به په زنځيرونو کښے وتړلے شو اَؤ زولنئ به ورواچولے شوے خو هر وار به هغۀ ځان خلاص کړو اَؤ پيريانو به هغه بيابان ته بوتلو .
عيسىٰ دَ هغۀ نه پتوس وکړو ، ” نُوم دِ څۀ دے ؟ “ هغۀ ووئيل چه ” لښکر . “ دا ځکه چه هغه ډيرو پيريانو نيولے وو .
هغوئ ډيره زارى ورته وکړه چه دا حُکم مه راکوه چه تاترين ته ولويږئ .
هلته نزدے دَ خنزيرانو يوه لويه رمه وه چه په غرۀ کښے څريده اَؤ پيريانو خواست ورته وکړو چه ” مُونږ پريږده چه په دوئ کښے ورننوزو . “ هغۀ هغوئ ته اِجازت ورکړو .
پيريان دَ سړى نه ووتل اَؤ په خزيرانو کښے ورننوتل اَؤ ټوله رمه دَ کمر نه کښته په دؤ شوه اَؤ په درياب کښے غرقه شوه .
شپُونکو چه دا وليدل نو وتښتيدل . هغوئ ښاريو اَؤ بانډو ته دا خبر ورسولو .
اَؤ خلق دَ دے تماشے دَ پاره بهر راووتل . کله چه هغوئ عيسىٰ له راغلل اَؤ هغه پيريانو نيولے سړے ئے جک جوړ وليدو چه جامے ئے آغوستے سم دم دَ عيسىٰ په پښو کښے ناست وۀ نو هغوئ ويريدل .
کُومو خلقو چه دا کار ليدلے وو هغوئ نورو ته حال ووے چه دا پيريانو نيولے سړے څنګه جوړ شو .
نو دَ ګِراسينيانو دَ وطن ټولو خلقو عيسىٰ ته خواست وکړو چه دَ دے ځائے نه لاړ شه ځکه چه هغوئ ډير ويرے آخستى وُو . نو هغه کِشتئ ته وختلو اَؤ واپس لاړو .
دَ کُوم سړى نه چه پيريان پاڅيدلى وُو هغۀ دا اِجازت وغوښتو چه دَ هغۀ ملګرے شى . خو عيسىٰ هغه رُخصت کړو اَؤ ورته ئے ووئيل چه
” ځه ، کورته واپس لاړ شه اَؤ هغوئ ته هغهٔ هر څۀ بيان کړه چه خُدائے ستا دَ پاره کړى دى . “ هغه سړے په ښار کښے هر پلو وګرزيدلو اَؤ عيسىٰ چه دَ هغۀ دَ پاره څۀ کړى وُو هغه ئے خلقو ته بيان کړل .
هر کله چه عيسىٰ بيرته راستُون شو نو خلقو ورته هر کلے ووے ځکه چه هغوئ ټول ورته په اِنتظار وُو .
بيا ګوره يائير نومے يو سړے راغے اَؤ هغه دَ يوے عبادت خانے مشر وو . هغه دَ عيسىٰ په پښو پريوتو اَؤ زارى ئے ورته وکړه چه ” ما سره لاړ شه .
ځکه چه زما دَ دولسو کالو يکى يوه لُور ده چه مرګى حاله پرته ده . “ کله چه عيسىٰ تلو نو دَ خلقو دَ ګڼے له کبله ورته تلل ګران وُو .
په هغوئ کښے يوه ښځه وه چه دَ دولسو کالو راسے ئے وينه بهيدله اَؤ هيچا ئے علاج نۀ شو کولے .
هغه دَ شا نه راغله اَؤ دَ هغۀ دَ چُوغے لمنے له ئے لاس وروړو اَؤ سمدستى ئے وينه ودريده .
عيسىٰ ووئيل ، ” دا څوک ده چه ما ته ئے لاس راؤړو ؟ “ ټول مُنکر شول اَؤ پطروس اَؤ دَ هغۀ ملګرو ووئيل ، ” مالِکه ! ګڼه درباندے راټوله ده اَؤ خلق درته راجُختيږى . “
خو عيسىٰ ووئيل چه ” چا خو ما ته لاس راوړے دے ځکه چه زَۀ پوهه شوم چه له ما نه يو قُوت بهر وتلے دے . “
بيا ښځه پوهه شوه چه هغه پيژندلے شوے ده ، نو په لړزيدو راغله اَؤ دَ هغۀ په پښو کښے پريوته اَؤ دَ ټولو خلقو په وړاندے ئے دَ دے اِقرار وکړو چه هغے ولے هغۀ له لاس وروړو اَؤ څنګه هغه سمدستى جوړه شوه .
هغۀ هغے ته ووئيل چه ” زما لُورے ! تۀ خپل يقين جوړه کړے ، په خير لاړه شه . “
عيسىٰ لا دا خبرے کولے چه دَ عبادت خانے دَ مشر دَ کوره يو سړے راغے اَؤ دا خبر ئے راوړو چه ” ستا لُور مړه ده اَؤ اُستاذ له نور تکليف مه ورکوه . “
خو عيسىٰ چه دا واؤريدل نو هغۀ ته ئے ووئيل چه ” ويريږه مه ! تش ايمان لره اَؤ هغه به بچ شى . “
کور ته په رسيدو هغۀ دَ پطروس ، يوحنا ، يعقُوب اَؤ دَ جينئ دَ مور پلار نه علاوه نور ټول خلق کور ته دَ ننوتلو نه منع کړل .
هغو ټولو دَ هغے جينئ دَ پاره ژړا انګولا کوله . هغۀ ووئيل چه ” نور مه ژاړئ ، هغه مړه نۀ ده ، هغه خو اُوده ده ! “
اَؤ هغوئ ورپورے خندا جوړه کړه ځکه چه ښۀ خبر وُو چه هغه مړه ده .
خو عيسىٰ هغه دَ لاسه ونيوه اَؤ ورته ئے ووئيل چه ” پاڅۀ زما بچئ ! “
دَ هغے رُوح بيرته راغے ، هغه سمدستى پاڅيده اَؤ هغۀ هغوئ ته ووئيل چه هغے ته خوړلو له څۀ ورکړئ .
دَ هغے مور پلار حق حيران شول خو هغۀ هغوئ ته حُکم ورکړو چه ” هر څۀ چه شوى دى دَ دے حال چاته مه وايئ . “
عيسىٰ بيا هغه دولس تنه راوبلل اَؤ هغوئ له ئے اِختيار ورکړو چه پيريان وباسى اَؤ رنځُونه روغوى .
اَؤ هغوئ ئے دَ خُدائے دَ بادشاهئ دَ وعظ کولو اَؤ دَ رنځُورانو دَ روغولو دَ پاره واستول .
اَؤ هغوئ ته ئے ووئيل چه ” دَ ځان سره هيڅ مه آخلئ ، نۀ لښته ، نه بټوے ، نۀ ډوډئ اَؤ نۀ پيسے اَؤ نۀ به دَ ځان سره بل کميس وړئ .
اَؤ هر کله چه تاسو يو کور ته ورشئ نو په هغه کښے پاتے شئ اَؤ هم دَ هغه ځائے نه رُخصت شئ .
اَؤ کُوم خلق چه تاسو قبُول نۀ کړى نو هر کله چه تاسو دَ هغوئ ښار پريږدئ نو دَ خپلو پښو نه دُوړے وڅنډئ چه په هغوئ ګواهى شى . “
نو هغوئ روان شول ، کلى په کلى ګرزيدل اَؤ په هر ځائے کښے ئے دغه زيرے خور کړو اَؤ رنځُوران ئے روغ کړل .
والى هيرديس هم دَ دے ټول هر څۀ نه خبر شو اَؤ په هيڅ بُود بے بُود ئے نۀ رسيدو ځکه چه ځنو به وئيل چه يحيىٰ له مړو نه بيا ژوندے شوے دے .
اَؤ نورو به وئيل چه اِلياس راپيدا شوے دے اَؤ نورو به وئيل چه دَ زاړو پيغمبرانو نه يو بيا راژوندے شوے دے .
هيروديس ووئيل چه ” دَ يحيىٰ سر ما په خپله پريکړے دے خو دا لا څوک دے چه دا دومره خبرے ئے کيږى ؟ “ اَؤ هغه دَ عيسىٰ ليدو ته ليوا له وو .
هر کله چه رسُولان بيرته راغلل نو عيسىٰ ته ئے خپله کار ګُزارى تيره کړه اَؤ هغۀ هغوئ دَ ځان سره روان کړل اَؤ بيتِ صيدا نومے ښاريئے ته ځان له لاړل .
خو خلق خبر شول اَؤ ورپسے لاړل . هغۀ خلقو ته هر کلے ووے اَؤ هغوئ ته ئے دَ خُدائے دَ بادشاهئ په حقله خبرے وکړے اَؤ څوک چه دَ علاج حاجتمند وُو ، هغوئ ئے روغ کړل .
کله چه ماښام شو نو هغه دولس تنه هغۀ له راغلل اَؤ ورته ئے ووئيل ، ” دا خلق رُخصت کړه چه خوا اَؤ شا کلو اَؤ بانډو ته لاړ شى اَؤ ځان ته دَ شپے تيرولو اَؤ خوراک غور وکړى ځکه چه مُونږ دلته په خوشى بيابان کښے يُو . “
عيسىٰ جواب ورکړو چه ” دوئ ته له ځانه څۀ ورکړئ چه وخورى . “ نو هغوئ ووئيل چه ” مُونږ سره خو صرف پنځه ډوډئ اَؤ دوه کبان دى ، نور هيڅ نِشته ، تر څو چه مُونږ په خپله لاړ نۀ شُو اَؤ دَ دوى دَ پاره دَ خوراک څښاک څيزُونه وانۀ خلُو . “
دا خوا اَؤ شا پينځۀ زره سړى وُو . هغۀ خپلو مُريدانو ته ووئيل چه ” دوئ دَ پنځوسو پنځوسو په قطارُونو کښے کښينوئ . “
هغوئ داسے وکړل اَؤ ټول ئے کښينول .
بيا عيسىٰ هغه پنځه ډوډئ اَؤ دوه کبان واخستل اَؤ آسمان ته ئے پورته وکتل ، په هغے ئے شکر وُويستو ، ماتے ئے کړے اَؤ مُريدانو له ئے ورکړے چه په خلقو ئے وويشى .
هغوئ ټولو ښۀ په مړه ګيډه ډوډئ وخوړه اَؤ کله چه پاتے شوے ټُکړے راجمع کړے شوے نو دولس شکرئ ترے ډکے شوے .
يوه ورځ چه عيسىٰ يواځے دُعا کوله اَؤ دَ هغۀ مُريدان هم حاضر وُو نو هغۀ دَ هغوئ نه تپوس وکړو چه ” خلق څۀ وائى چه زَۀ څوک يم ؟ “
هغوئ جواب ورکړو ، ” څوک خو وائى چه بپتسمه ورکُوونکے يحيىٰ دے ، نور دِ اِلياس ګڼى اَؤ ځنے دا وائى چه دَ پخوانو نبيانو نه څوک بيا ژوندے شوے دے . “
نو هغۀ ورته ووئيل چه ” تاسو څۀ وايئ چه زَۀ څوک يم ؟ “ پطروس جواب ورکړو ، ” دَ خُدائے مسيح . “
بيا عيسىٰ هغوئ په کلکه منع کړل چه ” دا حال به ګورے چا ته نۀ وايئ . “
اَؤ هغۀ ووئيل چه ” اِبن آدم به خامخا ډيرے سختئ زغمى چه مشران ، کاهنان اَؤ دَ شرعے عالمان به ئے رد کوى ، چه قتل کړے شى اَؤ بيا به په دريمه ورځ ژوندے پاڅولے شى . “
اَؤ هغۀ ټولو ته ووئيل ، ” که څوک زما مُريدى خوښوى نو هغه دِ خپل خواهشات شاته وغورزوى اَؤ هره ورځ دِ هغه خپله سولئ پورته کوى اَؤ په ما پسے دِ راځى .
څوک چه خپل ژوندُون بچ کول غواړى هغه به ورک شى ، خو چه کوم سړے زما دَ خاطره ځان ورکول غواړى هغه به بچ شى .
که بنى آدم دا ټوله دُنيا دَ خپل ځان په بدل حاصله کړى نو څۀ به ومُومى ؟
ځکه چه هر هغه څوک چه په ما يا زما په کلام وشرميږى نو اِبن آدم به دَ هغۀ نه وشرميږى ، هر کله چه هغه په خپله اَؤ دَ خپل پلار اَؤ دَ پاکو فرښتو دَ شان و شوکت سره راشى .
اَؤ زَۀ تاسو ته دا وايم چه دلته ځنے داسے کسان ولاړ دى چه هغوئ به مرګ تر هغے ونۀ وينى تر څو ئے چه دَ خُدائے بادشاهى ليدلے نۀ وى . “
دَ دے خبرو نه اَتۀ ورځے پس هغۀ پطروس ، يوحنا اَؤ يعقُوب دَ ځان سره کړل اَؤ دَ دُعا دَ پاره غرۀ ته لاړل .
هر کله چه هغۀ دُعا کوله نو دَ هغۀ شکل بدل شو اَؤ جامے ئے سپينے وځليدلے .
اَؤ وګورئ دوه سړى ورسره په خبرو وُو چه دا اِلياس اَؤ مُوسىٰ وُو
چه هغوئ په جلال کښے ښکاره شول اَؤ دَ هغۀ دَ مرګ په حقله ئے خبرے وکړے چه هغه په بيتُ المُقدس کښے پُوره کيدُونکے وے .
په دے وخت کښے پطروس اَؤ دَ هغۀ ملګرى په ښۀ خوب ورغلى وُو ، خو هر کله چه هغوئ بيدار شُو نو هغوئ دَ دَۀ شان وليدو اَؤ ورسره ئے هغه دوه سړى هم په څنګ کښے ولاړ وليدل .
اَؤ کله چه هغوئ دَ عيسىٰ نه جُدا کيدل نو پطروس هغۀ ته ووئيل ، ” مالِکه ! زمُونږ دَ پاره دلته پاتے کيدل ښۀ دى ! نو مُونږ به درے کوټګئ ، يوه ستا دَ پاره ، يوه دَ مُوسىٰ اَؤ يوه دَ اِلياس دَ پاره جوړے کړُو . “ خو هغۀ چه څۀ وئيل په هغے نۀ پوهيدو .
دا خبرے لا دَ هغۀ په شُونډو وے چه په دے کښے يوه وريځ راغله اَؤ په دوئ سورے شو . هغوئ چه په وريځ کښے راګير شول نو ويرے واخستل .
اَؤ دَ دے وريځے نه يو آواز راغے ، ” دا زما زوئے دے ، زما غوره کړے . دَۀ ته غوږ ونيسئ ! “
هر کله چه آواز وشو نو عيسىٰ ئے يواځے وليدو . نو مُريدان غلى پاتے شول اَؤ هر څۀ چه ئے ليدلى وُو ، په هغه وخت کښے ئے هيچا ته هم حال ونۀ وے .
بله ورځ چه هغوئ دَ غرۀ نه راکُوز شول نو ډيره لويه ګڼه ورته راټوله شوه .
په ګنه کښے ناڅاپى يو سړى چغه کړه ، ” اُستاذه ! زارى درته کوم چه زما په يکى يو زوى نظر وکړه !
وخت په وخت ئے رُوح نيسى ، چغے ترے وباسى ، تاؤ راتاؤ ئے کړى اَؤ وئے غورزوى اَؤ په خُلے ئے ځګُونه رامات کړى اَؤ چه بد بد ئے ژوبل کړى نو ايله ترے لاړ شى !
ما ستا مُريدانو ته خواست وکړو چه ترے ئے وباسئ خو هغوئ پاتے راغلل . “
عيسىٰ جواب ورکړو ، ” اَئے بد راه اَؤ بے ايمانه پيړئ ! زَۀ به تر څو تاسو سره يم اَؤ ستاسو ناکړدے به زغمم ؟ خپل زوئے دلته راوله . “
خو دَ راوستو نه مخکښے ناپاک رُوح هغه ماشُوم راوپرزوو اَؤ تاؤ راتاؤ ئے کړو . عيسىٰ ناپاک رُوح ورټلو ، هلک ئے روغ کړو اَؤ پلار ته ئے بيرته حواله کړو .
اَؤ هغوئ دَ خُدائے په لوئى اَؤ شان ويرے واخستل . ټول خلق دَ دَۀ په دے ټولو کارُونو حيران شول اَؤ عيسىٰ په دے حال کښے خپلو مُريدانو ته ووئيل ،
” زَۀ چه اوس څۀ وئيل غواړم په هغه خبرو غور وکړئ ځکه چه دا ستاسو دَ پاره دى ! اِبن آدم به دَ بنى آدمو په واک کښے ورکړے شى . “
خو هغوئ دَ هغۀ په دے وينا پوهه نۀ شول ځکه چه دَ دے مطلب دَ هغوئ نه پټ وو دَ دے دَ پاره چه هغوئ په دے ونه رسى اَؤ هغوئ په دے حقله دَ هغۀ نه دَ تپوس کولو نه هم ويريدل .
دَ هغوئ په مينځ کښے تکرار وشو چه په دوئ کښے څوک لوئے دے .
عيسىٰ په دے پوهه وو چه دَ دوئ په زړُونو کښے څۀ تيريږى نو هغۀ يو ماشُوم دَ لاسه ونيولو اَؤ په خپله خوا کښے ئے ودرولو
اَؤ وے وئيل ، ” هغه څوک چه زما په نُوم دا ماشُوم قبول کړى هغه ما قبلوى ، اَؤ هغه څوک چه ما قبلوى هغه هغه څوک قبلوى چه زَۀ ئے را آستولے يم . ځکه چه په تاسو ټولو کښے ورکوټے په تاسو ټولو کښے لوئے دے . “
يوحنا ووئيل ، ” مالِکه ! مُونږ يو سړے وليدو چه ستا په نُوم ئے پيريان ايستل خو چه هغه زمُونږ نه نۀ وو نو له دے کبله مُونږ دَ هغۀ دَ منع کولو کوشِش وکړو . “
عيسىٰ هغۀ ته ووئيل ، ” هغه مه منع کوئ ځکه چه کُوم سړے چه ستاسو مُخالف نۀ دے ، هغه ستاسو طرفدار دے . “
هر کله چه هغه وخت رانزدے شو چه عيسىٰ پاس آسمان ته بوتلُونکے وو نو هغۀ بيتُ المُقدس ته په پخه اِراده مخه وکړه .
اَؤ دَ ځان نه ئے وړاندے اَستازى واستول . هغوئ لاړل اَؤ دَ سامريه يو کلى ته ورغلل چه دَ هغۀ دَ پاره تيارى وکړى .
خو دَ کلى خلقو هغه قبُول نۀ کړو چه دَ هغۀ مخه دَ بيتُ المُقدس په لور وه .
هر کله چه دَ هغۀ مُريدانو يعقُوب اَؤ يوحنا دا وليدل نو وئے وئيل ، ” مالکه ! مُونږ دَ آسمان نه دَ دے کلى دَ سوزولو دَ پاره اور وغواړُو څۀ ؟ “
خو هغۀ ورته مخ ور واړَوو اَؤ وئے رټل .
نو بيا هغوئ بل کلى ته لاړل .
کله چه هغوئ په لاره روان وُو نو يو سړى هغۀ ته ووئيل ، ” تۀ چه هر چرته ځے ، زَۀ به درپسے يم . “
عيسىٰ جواب ورکړو ، ” دَ لُومبړو غارُونه شته اَؤ دَ مارغانو جالے ، خو دَ اِبن آدم دومره قدرِ ځائے هم نِشته چه خپل سر پرے ولګوى . “
بل چا ته هغۀ ووئيل ، ” په ما پسے راځه . “ خو سړى جواب ورکړو ، ” ما ته اِجازت راکړه چه اول خپل پلار ښخ کړم . “
خو عيسىٰ ورته ووئيل ، ” مړى پريږدئ چه مړى ښخوى خو تۀ خامخا لاړ شه اَؤ دَ خُدائے دَ بادشاهئ زيرے خور کړه . “
اَؤ بيا يو بل ووئيل ، ” مالِکه ! زَۀ به درپسے يم خو دومره اِجازت راکړه چه دَ خپل کور دَ خلقو نه رُخصت واخلم . “
عيسىٰ هغۀ ته ووئيل ، ” کُوم سړے چه دَ يوى په مُوټئ لاس کيږدى اَؤ بيا شاته ګورى هغه دَ خُدائے دَ بادشاهئ لائق نۀ دے . “
پس له هغے بيا مالِک نور دوه اويا مُقرر کړل اَؤ هغوئ ئے دوه دوه مُختلفو کلو اَؤ بانډو ته دَ ځان نه وړاندے واستول ، کُومو ته چه دَ هغۀ دَ ورتلو اِراده وه .
هغۀ هغوئ ته ووئيل ، ” فصل ډير دے خو مزدُوران کم دى . دَ دے دَ پاره تاسو دَ فصل خاوند ته سوال وکړئ چه دَ خپل فصل دَ پاره مزدُوران راوليږى .
په خپله لاره ځئ اَؤ ګورئ ، زَۀ تاسو لکه ګډے دَ شرمخانو په مينځ کښې ليږم .
مه دَ ځان سره پيسے وړئ ، نۀ بټوے اَؤ نۀ پيزار . په لاره په هيچا په سلام اَؤ دُعا باندے وخت مه ضائع کوئ .
اَؤ هر کله چه يو کور ته ننوزئ نو تاسو اول داسے ووايئ ، په دے کور کښے دِ خير وى !
که چرے هلته يو کس خير خواه وى نو ستاسو سلامتى به دَ هغۀ دَ پاره وى اَؤ که نه ، نو هغه به تاسو ته بيرته راشى .
هم په هغه يو کور کښے پاتے شئ اَؤ دَ هغوئ په خوراک څښاک کښے شريک شئ ځکه چه مزدُور دَ مزدُورئ حقدار وى . دَ يو کور نه بل کور ته مه ځئ .
هر کله چه تاسو يوے ښارئے ته ورشئ اَؤ هغوئ تاسو ته هر کلے ووائى نو کُوم خوراک چه تاسو ته کيښودے شى ، هغه وخورئ .
هلته رنځُوران روغ کړئ اَؤ ووايئ چه دَ خُدائے بادشاهى ستاسو په سر راغلے ده .
هر کله چه تاسو يوے ښارئے ته دَ ننه شئ اَؤ هغوئ درته هر کلے ونۀ وائى نو دَ دے کلى بهر کُوڅو ته ووزئ اَؤ ووايئ ،
ستاسو دَ ښاريئے دا دُوړه چه زمُونږ په پښو پورے نښتى ده ، مُونږ ئے ستاسو خلاف څنډو . خو دا خبره ياده لرئ چه دَ خُدائے بادشاهى رانزدے ده !
زَۀ تاسو ته دا وايم چه په لويه ورځ به دَ صدُوم حال دَ دغه ښار نه زيات دَ زغملو وى !
اَئے خورازينه ! په تا دِ اَفسوس وى ! اَئے بيتِ صيدا ! په تا دِ اَفسوس وى ! که چرے دا معجزے کُومے چه په تاسو کښے څرګندے کړے شوے په صور اَؤ صيدا کښے څرګندے کړے شوے وئے نو هغوئ به دَ دے نه ډير پخوا چه دَ تباهئ اَؤ بربادئ سره مخامخ شوى وُو ، ټاټ لنګ کړے اَؤ په ايرو کښے ناست توبه ګار شوى وُو !
خو دَ قيامت په ورځ به دَ صُور اَؤ صيدا حالت ستاسو نه ډير غوره وى .
اَؤ اَئے کفرنحُومه ! آيا تۀ دا ګڼے چه تۀ به تر آسمانه پورته کړے شے څۀ ؟ نه ، تۀ به تاترين ته وغورزولے شے !
هر څوک چه تاسو ته غوږ نيسى ، هغه ما ته غوږ نيسى اَؤ هر څوک چه تاسو رد کوى ، هغه ما رد کوى اَؤ څوک چه ما رد کوى ، هغه هم هغه رد کوى چه زَۀ ئے را استولے يم . “
بيا هغه دوه اويا کسان خوشحاله واپس راغلل اَؤ وئے وئيل چه ” اَئے مالِکه ! ستا په نُوم پيريان هم زمُونږ تابعدارى کوى . “
هغۀ ځواب ورکړو ، ” ما دا وليدل چه څنګه شيطان دَ بريښنا په شان دَ آسمان نه راکُوز شو .
اوس تاسو ګورئ چه اِختيار مے تاسو ته درکړو چه په لړمانو اَؤ مارانو پښے ږدئ اَؤ دَ دُښمن طاقت هم دَ پښو لاندے کوئ اَؤ هيڅ شئے هم چرے تاسو ته نقصان نۀ شى درکولے .
خو په دے يواځے مه خوشحاليږئ چه رُوحُونه ستاسو تابعدارى کوى بلکه په دے چه ستاسو نومُونه په آسمان کښے وليکلے شول . “
هم په دغه وخت عيسىٰ په رُوحُ القُدس لويه خوشحالى وکړه اَؤ عيسىٰ ووئيل ، ” اَئے پلاره ! دَ آسمان اَؤ مزکے مالکه ! زَۀ ستا شکر کوم چه دا خبرے دِ دَ هوښيارانو اَؤ پوهانو نه پټے کړلے اَؤ ماشُومانو ته دِ ښکاره کړلے . اَئے پلاره ! دا ستا رضا وه .
زما پلار ما ته هر څۀ راسپارلى دى اَؤ هيڅوک په دے نۀ دے پوهه چه زوئے ئے څوک دے بے له پلاره ، اَؤ پلار څوک دے بے له زويه اَؤ دَ هغه سړى نه چه زوئے ئے پرے ظاهرول غواړى . “
بيا هغه خپلو مُريدانو ته راوګرزيدلو اَؤ جُدا ئے ورته ووئيل ، ” هغه سترګے بختورے دى چه هغه څۀ ليدے شى چه تاسو ئے وينئ !
زَۀ تاسو ته وايم چه ډيرو نبيانو اَؤ بادشاهانو دا غوښتل چه هغه څۀ ووينى چه تاسو ئے وينئ خو چرے ئے ونۀ ليدل اَؤ هغه څۀ واؤرى چه تاسو ئے آؤرئ خو چرے ئے وانۀ وريدل . “
په يوه موقعه يو دَ شرعے عالم راغے اَؤ په عيسىٰ ئے دَ آزميښت دَ پاره دا سوال وکړو ، ” مالکه ! زۀ داسے څۀ کار وکړم چه دَ تل ژوندُون وارث شم ؟ “
عيسىٰ ورته ووئيل ، ” په شريعت کښے ئے څۀ ليکلى دى ؟ تۀ ئے څنګه لولے ؟ “
هغۀ ورته جواب ورکړو ، ” دَ خپل خُدائے سره دَ زړۀ په راستئ اَؤ پُوره په رُوح اؤ پُوره په طاقت اَؤ پُوره په عقل مينه لره “ اَؤ ” دَ خپل ګاونډى سره دَ خپل ځان په شان مينه کوه . “
عيسىٰ ورته ووئيل چه ” هم دغه صحيح جواب دے . دغه شان کوه نو ژوندے به اوسے . “
خو هغۀ خپل ځان رښتُونے کولو ، نو عيسىٰ ته ئے ووئيل ، ” زما ګاونډى څوک دے ؟ “
عيسىٰ ورته جواب ورکړو چه ” يو سړے دَ بيتُ المُقدس نه يريحو ته روان وو چه په لارے ډاکوانو ګير کړو ، جامے ئے ترے وويستے ، وئے وهلو اَؤ مرګى حال ئے پريښودلو اَؤ ترے لاړل .
اِتفاقى يو کاهن په دغه لار تيريدو چه هغه ئے وليدو نو ډډه ئے ترے وکړه اَؤ داسے پرے تير شو .
دغه شان يو ليوى هغه ځائے ته راغے اَؤ چه ئے وليدو نو ډډه ئے ترے وکړه اَؤ لاړو .
خو يو سامرى مُسافر چه هغۀ ته راغے اَؤ چه هغه ئے وليدو نو زړۀ ئے پرے وسوزيدو .
هغه ورغے ، په هغه ئے پټئ ولګوله اَؤ په زخمونو ئے ورته تيل اَؤ شراب پورے کړل اَؤ بيا ئے په خپل څاروى سور کړو اَؤ يو سرائے ته ئے راوستو اَؤ هلته ئے دَ هغۀ خدمت وکړو .
بله ورځ هغۀ دوه ديناره راوويستل ، دَ سرائے مالِک ته ئے ورکړل اَؤ ورته ئے ووئيل چه دَ دَۀ خدمت کوه اَؤ که نور خرڅ پرے راغے نو په واپسئ به ئے درکړم .
ستا څۀ خيال دے چه په دے درے واړو کښے دَ هغه سړى کُوم چه دَ غلو په لاس کښے کښيوتے وو ، ګاونډى څوک دے ؟ “
هغۀ جواب ورکړو ، ” هغه څوک چا چه په هغۀ رحم وکړو . “ عيسىٰ ورته ووئيل ، ” لاړ شه اَؤ دغسے کوه لکه چه هغۀ وکړل . “
هر کله چه هغوئ په لاره تلل نو عيسىٰ يو کلى ته راغے چرته چه مرتا نومے يوے ښځے په خپل کور کښے ميلمه کړو .
دَ هغے يوه خور وه چه نُوم ئے مريم وو . هغه دَ عيسىٰ په پښو کښے کښيناستله اَؤ دَ هغۀ کلام ئے آؤريدلو .
خو چه مرتا دَ ډير کار له کبله زياته ستړے شوه نو ورغله اَؤ ورته ئے ووئيل ، ” مالِکه ! تۀ دا خيال نۀ کوے چه زما خور زَۀ خدمت ته يواځے پريښودلے يم ؟ هغے ته ووايه چه راشى اَؤ زما مدد وکړى . “
مالِک په جواب کښے ورته ووئيل ، ” مرتا ! مرتا ! دَ تۀ ډيرو څيزونو فکر آخستے يئے اَؤ هله ګُله جوړوے .
خو يو څيز ضرورى دے اَؤ مريمے چه کُومه حِصه خوښه کړے ده ، هغه غوره ده اَؤ دا به دَ هغے نه هيڅکله وانۀ خستے شى . “
داسے وشول چه عيسىٰ په يو ځائے کښے دُعا کوله . هغۀ چه دُعا خلاصه کړه نو دَ هغۀ په مُريدانو کښے يو تن ورته ووئيل ، ” مالِکه ! مُونږ ته دَ دُعا چل وښايه لکه څنګه چه يحيىٰ خپلو مُريدانو ته ښودلى وُو . “
عيسىٰ جواب ورکړو چه ” هر کله چه تاسو دُعا کوئ نو داسے وايئ : اَئے پلاره ! ستا نُوم دِ پاک شى اَؤ ستا بادشاهى دِ راشى .
زمُونږ دَ هرے ورځے رزق مُونږ له راکړے .
اَؤ مُونږ ته زمُونږ ګُناهُونه وبخښے ، ځکه چه مُونږ هم خپل قصُور وار بخښُو ، اَؤ مُونږ په آزميښت کښے مه اچوه . “
بيا عيسىٰ هغوئ ته ووئيل ، ” فرض کړئ چه په تاسو کښے دَ يو سړى يو ملګرے وى څوک چه په نيمه شپه کښے ورله راشى اَؤ ورته ووائى زما ملګريه ! ما له درے ډوډئ پور راکړه .
ځکه چه زما يو ملګرے دَ سفر نه راغلے دے اَؤ ما کره هغۀ ته دَ ورکولو دَ پاره هيڅ نِشته .
اَؤ هغه ورته دَ ننه نه په جواب کښے ووائى چه ما مه تنګوه ! دَ شپے له کبله ورُونه بند دى اَؤ زما بچى اَؤ مُونږ ملاست يُو اَؤ زَۀ تا ته دَ څۀ درکولو دَ پاره نۀ شم پاڅيدلے .
زَۀ تاسو ته وايم ، که چرے دَ دوستئ له مخه ورله څۀ ورنۀ کړى خو دَ هغۀ دَ سوالُونو دَ شرمه به هغه پاڅى اَؤ هغۀ له به هر څۀ ورکړى .
اَؤ دغه شان زَۀ تاسو ته وايم چه وغواړئ نو تاسو ته به درکړے شى ، ولټوئ نو تاسو به ئے ومُومئ ، وډبوئ اَؤ دروازه به درته لرے کړے شى .
ځکه چه هر څوک چه وغواړى ، هغه ئے آخلى اَؤ څوک ئے چه لټوى ، هغه ئے مُومى اَؤ څوک چه ور ټکوى ، هغۀ ته دروازه بيرته کيږى .
په تاسو کښے داسے يو پلار هم شته چه زوئے ترے نه ماهى وغواړى اَؤ دَے ورله مار ورکړى ؟
اَؤ يا چه هغه اګئ وغواړى نو دَئے ورله لړم ورکړى ؟
ځکه چه که تاسو هر څومره بد يئ خو په دے پوهيږئ چه خپلو بچو له ښۀ څيزُونه ورکړئ نو ستاسو آسمانى پلار به څومره زيات هغوئ ته رُوحُ القُدس ورکړى چه څوک ئے غوښتنه کوى ! “
عيسىٰ دَ يو داسے سړى نه پيرے لرے کړو چه هغه چاړا وو اَؤ هر کله چه دغه پيرے ووتو نو هغه چاړا سړے په خبرو شو . خلق په دے حيران شول ،
خو ځنو پکښے ووئيل چه ” دَئے خو دَ پيريانو دَ سردار بعلزبول په مدد پيريان وباسى . “
اَؤ نورو دَ آزميښت په طور ترے نه څۀ آسمانى نخښه وغوښتله .
خو هغه دَ هغوئ په نيتُونو پوهيدو اَؤ ورته ئے ووئيل چه ” په هره بادشاهئ کښے چه دَ ننه مُخالفت را اُوچت شى نو هغه برباديږى اَؤ په بے اِتفاقئ کور ړنګيږى .
هم دغه شان که چرے شيطان دَ خپل ځان نه خلاف شى نو بادشاهى به ئے څنګه پاتے شى ؟ اَؤ لکه چه تاسو وايئ چه زَۀ دَ بعلزبول په مدد پيريان وباسم ،
نو که چرے زَۀ دَ بعلزبول په مدد پيريان وباسم نو ستاسو زامن ئے دَ چا په مدد وباسى ؟ ځکه هم هغوئ به ستاسو مُنصفان شى
خو که چرے زَۀ دَ خُدائے په قُدرت پيريان وباسم نو بيا پوهه شئ چه دَ خُدائے بادشاهى تاسو ته نزدے ده .
هر کله چه يو زورَور وسله کړے سړے دَ خپل کور ساتنه کوى نو دَ هغۀ کور به په حفاظت وى .
خو هر کله چه دَ هغۀ نه زيات زورَور سړے په هغۀ راشى اَؤ دَئے دَ قابو لاندے کړى نو هغه دَ هغۀ وسله واخلى چه دَ دَۀ پرے توکل وى اَؤ هر څۀ ئے تالا کړى اَؤ دَ لُوټ مال ئے وويشى .
هغه څوک چه ماسره نۀ دے ، زما مخالف دے اَؤ څوک چه ئے زما سره نۀ جمع کوى نو هغه ئے تالاترغه کوى .
هر کله چه دَ بنى آدم نه يو پيرے راوزى نو هغه په صحراګانو کښے ناقلاره ګرځى اَؤ دَ آرام ځائے لټوى اَؤ هر کله چه هغه داسے ځائے ونۀ مُومى نو وائى چه ځه يره هغه کورته به لاړ شم چه دَ کُوم نه راوُتے يم .
دغه شان هغه بيرته لاړ شى اَؤ هغه کور صفا اَؤ جارُو کړے بيا مُومى .
بيا دَئے لاړ شى اَؤ دَ ځان سره نور اُووۀ پيريان دَ ځانه زيات خراب راولى اَؤ هغه ټول راشى ، ورننوزى اَؤ هلته ديره شى اَؤ په آخر کښے دَ هغه سړى حال دَ اول نه هم زيات خراب شى . “
هر کله چه عيسىٰ دا خبره کوله په ګڼه کښے يوے ښځے چغے کړے ، ” بختوره ده هغه ګيډه چه تۀ په کښے پاتے شوے ئے اَؤ هغه سينه بختوره ده چه تا ورودله ! “
نو هغۀ جواب ورکړو ، ” نه ، بختور هغه دے څوک چه دَ خُدائے کلام آؤرى اَؤ پرے عمل کوى ! “
هر کله چه خلق عيسىٰ ته راټوليدل نو هغۀ داسے ووئيل ، ” دا يوه بده پيړئ ده ! دوئ نخښه غواړى خو يکى يوه نخښه چه دوئ ته ورکيدے شى ، هغه دَ يُونس نخښه ده .
لکه څنګه چه يُونس دَ نينيوا دَ خلقو دَ پاره نخښه شو ، دغه شان به اِبن آدم دَ دے پيړئ دَ پاره نخښه شى .
اَؤ هر کله چه به دَ قيامت په ورځ دَ سهيل مَلِکه دَ دے پيړئ دَ خلقو په خلاف ګواهى کوى اَؤ دوئ به مُجرمان ثابت کړى ، ځکه چه هغه خو دَ سليمان دَ حِکمت دَ آؤريدو دَ پاره دَ دُنيا دَ بل سر نه راغلے وه ، اَؤ چه دلته دے ، هغه دَ سليمان نه هم ډير لوئے دے .
دَ نينيوا خلق به هم دَ دے زمانے دَ خلقو سره دَ قيامت په ورځ ودريږى اَؤ دا پيړئ به مُجرمه ثابته کړى ځکه چه هغوئ دَ يُونس په وعظ توبه ګار شول ، اَؤ څوک چه دلته دے ، هغه دَ يُونس نه هم ډير لوئے دے .
هيڅوک هم ډيوه په دے غرض نۀ بلوى چه دَ اوږى دَ لاندے ئے کړى خو دَ دے دَ پاره چه په ډيوټ ئے کيږدى چه هر راتلُونکے سړے رڼا ليدے شى .
ستا دَ وجود ډيوه ستا سترګه ده . هر کله چه ستا سترګه جوړه وى نو ستا ټول وجُود به هم رڼا وى . هر کله چه سترګه خرابه وى نو ستا په وجُود کښے به تورتم وى .
نو بيا پام کوه چه کُومه رڼا په تا کښے ده چه هغه تور تم نۀ وى
که چرے ستا په ټول وجُود کښے رڼا وى اَؤ يو اَندام هم په تورتم کښے نۀ وى نو درته به داسے رڼا وى لکه چه يوه ډيوه ستا په وړاندے بليږى . “
هر کله چه عيسىٰ خبرے ختمے کړے نو يو فريسى هغه ډوډئ ته وبللو . هغه دَ ننه ورغے اَؤ کښيناستو .
فريسى په دے ليدو حيران شو کله چه هغه دَ ناوينځلو لاسُونو سره خوراک ته کښيناستو .
خو مالِک هغۀ ته ووئيل ، ” تاسو فريسيان دَ کنډول اَؤ رکابئ تش بهر مخ وينځئ خو دَ ننه تاسو دَ حرص اَؤ بد کارئ نه ډک يئ .
اَئے کم عقلو ! چا چه بهرنئ حصه جوړه کړے ده ، آيا هغۀ دَ ننه حِصه نۀ ده جوړه کړے څۀ ؟
خو ځئ ، هر څۀ چه په کښے دى هغه دِ خيراتى ورکړے شى . ګورئ ، هر څۀ ستاسو دَ پاره پاک دى .
اَئے فريسيانو ! په تاسو دِ اَفسوس وى ! تاسو دَ باغ دَ ويلنى اَؤ سپيلنى اَؤ دَ هر قِسم سبزئ عُشر خو ورکوئ خو نۀ دَ اِنصاف خيال ساتئ اَؤ نۀ درسره دَ خُدائے مينه شته . په اصل کښے په کار دا وُو چه تاسو په دے هم عمل کولے اَؤ هغه مو هم نۀ پريښولے .
اَئے فريسيانو ! په تاسو دِ اَفسوس وى ! تاسو په عبادت خانو کښے دَ مشرئ کُرسئ خوښوئ اَؤ په بازارُونو کښے په سلامُونو خوشحاليږئ .
اَفسوس ! چه تاسو دَ هغه قبرُونو په شان يئ چه نخښه ئے نۀ معلُوميږى اَؤ خلق پرے په بے خيالئ کښے دَ پاسه ګرځى . “
دَ دے په جواب کښے يو دَ شرعے عالم ووئيل ، ” اُستاذه ! تۀ چه داسے خبرے کوے نو دا زمُونږه سپکاوے کوے . “
عيسىٰ ورته ووئيل ، ” بے شکه دَ شرعے عالمانو ! ستاسو هم دغه حال دے ! ځکه چه تاسو په خلقو بے اندازے بوج وراچوئ ولے په خپله دَ دے دَ اُوچتولو دَ پاره يوه ګوته قدرِ هم نۀ وروړئ .
اَفسوس چه تاسو دَ هغه نبيانو ګنبدُونه جوړوئ چه ستاسو پلارُونو نيکُونو وژلى وُو .
اَؤ تاسو په خپله دَ خپلو پلارُونو نيکُونو په کارُونو ګواهى کوئ ، هغوئ قتلونه وکړل اَؤ تاسو پرے ګنبدُونه جوړ کړل .
ځکه خو دَ خُدائے حِکمت وئيلى دى چه زَۀ به نبيان اَؤ رسولان درليږم اَؤ په دوئ کښے به ځنى ربړولے شى اَؤ ځنى به ووژلے شى .
دغه شان به دَ دُنيا دَ پيدايښت نه دَ ټولو نبيانو دَ توئے شوو وينو جواب دَ دے پيړئ نه وغوښتلے شى ،
دَ هابيل دَ وينے نه دَ زکرياه تر وينے پورے څوک چه دَ قُربانګاه اَؤ دَ خُدائے دَ کور دَ کوټے په مينځ کښے ووژلے شو . زَۀ تاسو ته وايم چه دا پيړئ به دَ دے ټولو جواب ورکوى .
اَئے دَ شرعے عالمانو ! په تاسو دِ اَفسوس وى ! تاسو دَ عِلم کُنجيانے قبضه کړى دى ، تاسو په خپله هم داخل نۀ شوئ اَؤ څوک چه داخليدل ، هغه مو هم نۀ پريښول ! “
کله چه عيسىٰ دَ کوره بهر شو نو فريسيانو اَؤ دَ شرعے عالمانو دا کوشِش وکړو چه سخت ټيل جوړ کړى اَؤ دَ دَۀ نه بے واره بے واره تپوسُونه وکړى .
اَؤ په دے اِنتظار وُو چه هغه په خپلو خبرو کښے راګير کړى .
په دے دوران کښے دَ زرګُونو خلقو ګڼه جوړه شوے وه اَؤ داسے جقه شوى وه چه خلق په يو بل ورختل . نو عيسىٰ اول خپلو مُريدانو ته خبرے شروع کړے چه ” دَ فريسيانو دَ خمبيرے نه ځان ساتئ ! زما مطلب دَ هغوئ دَ مُنافقت نه دے .
داسے هيڅ پټ شئے نِشته چه هغه به څرګند نۀ کړے شى اَؤ داسے هيڅ څيز نامعلُومه نِشته چه هغه به ونهٔ پيژندلے شی .
نو هر هغه څۀ چه تاسو په تورتم کښے وايئ ، هغه به په رڼا ورځ واؤريدلے شى اَؤ هغه څۀ چه تاسو په بندو دروازو يو بل ته په غوږ کښے وئيلى دى ، هغه به دَ کوټے دَ چته په چغه واؤرولى شى .
اَئے زما دوستانو ! زَۀ تاسو ته دا وايم ، دَ هغه چا نه مه ويريږئ څوک چه وجُود وژنى خو دَ هغے نه پس نور هيڅ نۀ شى کولے .
زَۀ به تاسو خبردار کړم چه دَ چا نه ويره په کار ده . دَ هغۀ نه ويريږئ څوک چه دَ وژلو نه پس دوزخ ته دَ اچولو طاقت هم لرى . زَۀ تاسو ته وايم چه له هغۀ نه ويره کوئ !
ولے پينځۀ چڼچڼے په دوؤ پيسو نۀ خرڅيږى څۀ ؟ اَؤ بيا هم خُدائے په دوئ کښے يوه هم نۀ هيروى .
لا دَ دے نه سيوا ستاسو دَ سر ټول ويښتۀ هم شمارلى شوى دى . هيڅ ويره مه کوئ ، تاسو دَ بے شماره چڼچڼو نه زيات قيمتى يئ !
زَۀ تاسو ته دا وايم چه هر هغه څوک چه دَ خلقو په مخکښے زما اِقرار کوى نو اِبن آدم به هم دَ خُدائے دَ فرښتو په مخکښے دَ هغۀ اِقرار کوى .
خو څوک چه دَ بنى آدمو په وړاندے زما نه مُنکريږى نو دَ خُدائے دَ فرښتو په مخکښے به دَ هغۀ نه اِنکار وشى .
هر هغه څوک چه دَ اِبن آدم بر خلاف څۀ خبره وکړى نو هغه به معاف کړے شى ، خو څوک چه دَ رُوحُ القُدس بر خلاف کُفر ووائى نو دَ هغۀ دَ پاره به هيڅ معافى نۀ وى .
هر کله چه تاسو دَ عبادت خانو اَؤ دَ حاکمانو اَؤ دَ اِختيار دَ خاوندانو په وړاندے راوستے شئ نو په دے انديښنه مه کوئ چه تاسو به دَ دوئ په وړاندے په خپله صفائى کښے څۀ وايئ .
کله چه وخت راشى نو رُوحُ القُدس به په خپله تاسو ته په هغه ساعت وښائى چه څۀ وئيل په کار دى . “
په ګڼه کښے يو سړى عيسىٰ ته ووئيل ، ” اُستاذه ! زما ورور ته ووايه چه زما سره دَ ميراث ويش وکړى . “
هغۀ جواب ورکړو چه ” سړيه ! زَۀ چا ستاسو مُنصف اَؤ ثالث مُقرر کړے يم ؟ “
بيا هغۀ خلقو ته ووئيل ، ” خبردار شئ ! دَ هر قِسم حرص نه ځان ساتئ ځکه چه که دَ يو سړى سره ډیر زيات مال هم وى خو دولت دَ هغۀ ژوند نۀ شى زياتولے . “
اَؤ بيا ورته عيسىٰ دا مِثال پيش کړو چه ” يو مالدار سړے وو چه په مزکه کښے ئے ښۀ فصل وشو .
هغۀ دَ ځان سره ووئيل ، ما ته څۀ کول پکار دى ؟ ما سره خو دومره ځائے هم نِشته چه دا غله په کښے انبار کړم .
هغۀ ووئيل چه زَۀ به داسے وکړم چه خپلے خمبے به ونړوم اَؤ لوئے به ئے جوړے کړم اَؤ په هغے کښے به خپله ټوله غله اَؤ نور څيزُونه سمبال کړم .
اَؤ بيا به ځان ته ووايم ، سړيه ! ډير ښۀ ښۀ څيزونه دومره چه دَ کلُونو پورے دِ پرے ګذاره کيږى دِ جمع کړل ، اوس دَ آرام ژوند تيروه ، خوره څښه اَؤ مزے کوه !
خو خُدائے هغۀ ته ووئيل ، اَئے کم عقله ! هم په دے شپه به دِ ساه وخيژى . تا چه خپل دولت جمع کړو ، دا به اوس دَ چا شى ؟
دا دَ هغه سړى مِثال دے چه دَ ځان دَ پاره دُنيا راټوله کړى خو دَ خُدائے په نزد غنى نۀ دے . “
هغۀ خپلو مُريدانو ته ووئيل ، ” ځکه زَۀ تاسو ته دا وايم چه دَ ځان دَ پاره دا انديښنه مه کوئ چه څۀ به خورُو يا څۀ به آغوندُو .
ځکه چه ژوندون دَ ډوډئ اَؤ وجُود دَ جامے نه غوره دے .
مارغانو ته لږ پام وکړئ چه نۀ خو کرى اَؤ نۀ ريبى ، نۀ ئے کوټے شته ، نۀ خمبے ، خو بيا ئے هم خُدائے ساتى ! تاسو دَ مارغانو نه ډير زيات غوره يئ !
په تاسو کښے داسے يو هم څوک شته چه تش په انديښنو خپل عُمر لږ ساعت زياتولے شى ؟
که چرے تاسو په ټولو کښے يو معمُولى کار هم نۀ شئے کولے نو بيا دَ نورو سودا ولے آخستى يئ ؟
سوسنو ته پام وکړئ ، هغوئ نۀ خو خوارى کوى اَؤ نۀ وريشى ، خو بيا هم زَۀ تاسو ته وايم چه سليمان سره دَ خپلے ټولے دبدبے دَ هغوئ په شان ښايسته جامه نۀ وه آغوستے .
خو که خُدائے دَ ميدان واښو ته دا قِسم جامه ورکوى کُوم چه نن په پټو کښے راټُوکيږى اَؤ صبا په تنُور کښے اچولے شى ، نو اَئے کم ايمانو ، هغه به تاسو په څومره ښايسته لباس پټوى .
اَئے کم ايمانو ! نو ځکه تاسو دَ خوراک څښاک دَ پاره لټُون مه کوئ ، تاسو دا فکر مه کوئ .
ځکه چه دَ دُنيا نور قومُونه دَ دے څيزونو لټُون کوى خو ستاسو داسے پلار دے چه هغه ستاسو دَ حاجتُونو نه ښۀ خبر دے .
تاسو دَ هغۀ دَ بادشاهت لټُون کوئ نو دا څيزونه به هم ومُومئ .
اَئے ورکوټے رمے ! مه ويريږئ ! ځکه چه ستاسو دَ پلار دا خوښه ده چه تاسو له بادشاهى درکړى .
خپل هر څۀ خرڅ کړئ اَؤ خيرات ورکړئ اَؤ دَ ځان دَ پاره داسے بټوے تيارے کړئ چه هيڅکله نه زړيږى اَؤ په آسمان کښے داسے خزانے چه نۀ تماميږى ، چرته چه غل ورنزدے کيدے نۀ شى اَؤ نۀ ئے چينجى خورى .
ځکه چه چرته چه ستاسو خزانه وى هلته به ستاسو زړۀ هم وى .
ملاګانے تړلے اَؤ ډيوے بلے ،
دَ هغو سړو په شان شئ څوک چه دَ خپل مالِک دَ وادۀ دَ ډوډئ نه بيرته دَ راتلو په اِنتظار وى دَ دے دَ پاره چه هغه څۀ وخت راشى ، ور وټکوى نو چه ئے سمدستى ورته بيرته کړى .
هغه خادمان بختور دى چه مالِک ئے دَ راتلو په وخت بيدار څوکيدار ووينى ! زَۀ تاسو ته دا وايم ، هغه به خپله ملا وتړى ، دوئ به خوراک ته کښينوى اَؤ هغه به راشى دَ دوئ خدمت به کوى .
خو که هغه نيمه شپه وى اَؤ که دَ سحر صبا کيدو وخت ، هر کله چه هغه راشى اَؤ دغسے بيدار ئے ووينى نو دوى بختور دى !
اَؤ ياد لرئ که چرے دَ کور مالِک دَ دے نه خبر وئے چه غل به څۀ وخت راځى نو هغه به هيڅکله هم دَئے په خپل کور کښے کنډر کولو ته پريښے نۀ وو .
بيا نو ځان تيار ساتئ ځکه چه اِبن آدم به په داسے وخت کښے راځى چه ستاسو په ګمان کښے به هم نۀ وى . “
پطروس ووئيل چه ” مالِکه ! تۀ دا مِثال يواځے مُونږ ته وائے اَؤ که دا ټولو ته ؟ “
مالِک ورته ووئيل چه ” ښه ، بيا هغه ايماندار اَؤ هوښيار سړے کُوم يو دے ، چه مالِک ئے خپل ناظر مُقرر کړى چه دَ خدمت ګارانو اِنتظام په لاس کښے واخلى اَؤ په مقرر وخت هغوئ ته دَ غلے برخه ورکوى ؟
بختور دے هغه نوکر چه دَ مالِک دَ راتلو په وخت په خپل کار آخته وى !
زَۀ تاسو ته دا وايم چه مالِک به هغه دَ خپل ټول جائيداد مُختار کړى .
خو که هغه نوکر دَ ځان سره دا ووائى چه بويه چه مالِک راځى اَؤ دَ نوکرانو اَؤ وينځو په وهلو ټکولو لاس پورے کړى اَؤ خورى څښى اَؤ په نشه کښے وى ،
نو بيا به ئے مالِک په داسے ورځ راشى چه دَ هغۀ په خيال کښے به هم نۀ وى اَؤ په داسے وخت کښے چه هغۀ ته به نۀ وى معلُوم اَؤ هغۀ ته به سخته سزا ورکړى اَؤ دغه شان به هغه په بے ايمانانو کښے شمارلے شى .
خو هغه نوکر چه دَ خپل مالِک په طبيعت پوهيږى خو بيا هم دَ هغۀ په مرضئ عمل ونۀ کړى ، هغه به بدے بدے کروړے وخورى .
خو هغه په دے نۀ وو خبر اَؤ دَ وهلو لايق کارُونه ئے وکړل هغه به هم ووهلے شى خو دومره زيات نه . کُوم سړى ته چه زيات څۀ ورکړے شوى وى دَ هغۀ نه به زيات غوښتلے کيږى اَؤ څومره زيات چه چاته څۀ سپارلى شوى وى ، هومره زيات به دَ هغۀ نه غوښتلى شى .
زَۀ دے له راغلے يم چه په مزکه اور پورے کړم اَؤ زَۀ دا غواړم چه دا دَ مخکښے نه بل وى !
زَۀ به دَ يوے بپتسمے نه تيريږم اَؤ په ما تر هغے وخته څومره لوئے بوج دے تر څو چه زَۀ دَ دے نه تير شوے نۀ يم !
ولے تاسو دا فرض کړى دى چه زَۀ په دے دُنيا اَمن خورولو له راغلے يم ؟ نه ، بے شکه زَۀ دلته بيلتُون راوستو له راغلے يم .
ځکه چه دَ دے نه پس به په يو کور کښے پينځۀ تنه بيل بيل شى ، درے دَ دوؤ خلاف اَؤ دوه دَ دريو خلاف ،
پلار دَ زوئے خلاف اَؤ زوئے دَ پلار ، مور دَ لُور خلاف اَؤ لُور دَ مور ، خواښے دَ اِنږور خلاف اَؤ اِنږور به دَ خواښے خلاف وى . “
عيسىٰ خلقو ته دا هم ووئيل ، ” هر کله چه تاسو نمر پريواتۀ طرف ته وريځے په راپورته کيدو ووينئ نو تاسو سمدستى وايئ چه باران راتلُونکے دے اَؤ باران کيږى .
اَؤ هر کله چه باد دَ سهيل دَ طرفه وى نو تاسو وايئ چه دَ ګرمئ چپه راتلُونکے ده اَؤ هم دغسے وشى .
تاسو څومره مُنافقان يئ ! تاسو دَ مزکے اَؤ دَ آسمان دا ښکاره نخښے پيژنئ نو بيا تاسو څرنګه دَ هغے مُقرر کړے وخت نۀ پيژنئ ؟
اَؤ بيا تاسو په خپله دَ ځان دَ پاره سمے فيصلے ولے نۀ شئ کولے چه تاسو له څۀ کول پکار دى ؟
هر کله چه تاسو دَ خپل مُدعى سره عدالت ته روان يئ نو دا کوشش کوئ چه په لاره لاره دَ هغۀ سره صُلح وکړئ . ګنى هغه به تاسو مُنصف ته پيش کړى اَؤ مُنصف به تاسو سپاهى ته حواله کړى اَؤ سپاهى به مو قيد ته واچوى .
زَۀ تاسو ته دا وايم چه تاسو به تر هغے خلاص نۀ شئ تر څو چه مو پيسه پيسه پور پرے کړے نۀ وى . “
هم په دغه وخت کښے ځنے داسے کسان موجُود وُو چه هغه ئے دَ ګليليانو په باب کښے خبر کړو دَ چا وينه چه پيلاطوس په قُربانو کښے ګډه کړے وه .
عيسىٰ هغوئ ته جواب ورکړو ، ” ولے ستاسو دا خيال دے چه په کُومو ګليليانو چه دا زياتے وشو ، هغوئ دَ نورو ګليليانو نه زيات ګُناه ګار وُو څۀ ؟
زَۀ تاسو ته وايم چه هغوئ نۀ وُو خو که تاسو هم توبه ګار نۀ شئ نو ستاسو ټولو به دغه اَنجام وى !
يا هغه اتلس کسان چه په شيلوخ کښے پرے برج راونړيدو اَؤ دوئ ترے لاندے مړۀ شول ، ستاسو دا خيال دے چه هغوئ په بيتُ المُقدس کښے دَ اوسيدُونکو ټولو خلقو نه زيات ګُناه ګار وُو ؟
زَۀ تاسو ته دا وايم چه دوئ نۀ وُو خو که تاسو توبه ګار نۀ شوئ نو ستاسو دَ ټولو به هم دغه اَنجام وى ! “
عيسىٰ دا مِثال ووئيلو چه ” دَ يو سړى دَ انګُورو په باغ کښے دَ اينځر يوه ونه ولاړه وه . هغه په دے کښے ميوے لټولو له راغے خو هيڅ ئے په کښے ونۀ مُوندل .
نو هغۀ باغوان ته ووئيل ، ګوره ، دَ تيرو دريو کالو راسے زَۀ په دے اينځر کښے دَ ميوے په طمع راځم خو هيڅ په کښے نۀ وى . پرے ئے کړه ! دے هسے مزکه ولے نيولے ده ؟
خو هغۀ جواب ورکړو ، صاحبه ! سږ کال ئے پريږده چه زَۀ ورته ځائے جوړ کړم او سره ورله ورکړم .
که په راتلُونکى موسم کښے ئے ميوه ونيوله نو ښۀ په ښۀ ، ګنى بيا ئے وباسه . “
دَ سبت په يوه ورځ عيسىٰ په عبادت خانے کښے تعليم ورکولو .
نو يوه ښځه وه چه دَ اتلسو کالو راسے پيريانو نيولى وه اَؤ بے حاله کړے ئے وه اَؤ ملا ئے ورله داسے کږه کړے وه چه نيغيدے نۀ شوه .
هر کله چه عيسىٰ هغه وليده نو را وئے بلله اَؤ ورته ئے ووئيل ، ” تۀ دَ خپل تکليف نه خلاصه شوے ! “
اَؤ بيا ئے خپل لاسُونه په هغے کيښول ، نو سمدستى هغه نيغه شوه اَؤ دَ خُدائے ثنا ئے ووئيله .
خو دَ عبادت خانے مشر دَ سبت په ورځ دَ عيسىٰ دَ روغولو په عمل خفه شو اَؤ موجُودو خلقو ته ئے ووئيل چه ” دَ کار دَ پاره شپږ ورځے مُقررے وى . راځئ اَؤ په هغے کښے صحت مُومئ خو دَ سبت په ورځ نه ! “
مالِک هغۀ ته په جواب کښے ووئيل ، ” تاسو څۀ مُنافقان يئ ! په تاسو کښے يو بندى کس هم داسے شته څوک چه دَ سبت په ورځ خپل غوائى يا خر دَ اخور نه نۀ پرانزى اَؤ اوبو له ئے نۀ بيائى .
اَؤ دلته دا ښځه دَ اِبراهيم لُور ده چه دَ اتلسو کالو راسے شيطان تړلے وه نو دَ هغے دَ پاره دا بده خبره وه چه دَ سبت په ورځ دَ هغه قيد نه خلاصه کړے شى ؟ “
دَ هغۀ په دے خبرو دَ هغۀ ټول مُخالفين لُولپه شول اَؤ دَ خلقو هغه ګڼه دَ دَۀ په دے عجیبه کارُونو ډيره خوشحاله شوه .
عيسىٰ ووئيل چه ” دَ خُدائے بادشاهى په څۀ شان ده ؟ زَۀ دَ دے تشبيه دَ څۀ سره ورکړم ؟
دا دَ شړشمو دَ تُخم په مِثال ده چه يو سړى واخستو اَؤ په خپل باغ کښے ئے وکرلو اَؤ چه بُوټے ئے راوټوکيدو نو لکه دَ ونے په رنګ لوئے شو اَؤ مرغئ به راتلے اَؤ په څانګو کښے به ئے کښيناستے . “
هغۀ بيا دا ووئيل ، ” دَ خُدائے دَ بادشاهئ مِثال زَۀ دَ څۀ سره ورکړم ؟
دا په مِثال دَ خمبيرے ده چه يوے ښځے واخسته اَؤ په دريو اوږو اوړو کښے ئے واچوله اَؤ ټول ئے پرے خمبيره کړل . “
عيسىٰ په کلو اَؤ ښاريو تيريدو اَؤ بيتُ المُقدس ته په لاره ئے خلقو ته ځائے په ځائے تعليم ورکوو .
يو کس ترے تپوس وکړو ، ” مالِکه ! ولے صرف يو څو تنه به بچ کولے شى ؟ “ نو هغۀ ورته په جواب کښے ووئيل ،
” زور ولګوئ چه له تنګے دروازے نه ور دَ ننه شئ ځکه چه زَۀ درته دا وايم چه ډير به دَ ننوتو کوشِش کوى خو دَ دے جوګه به نۀ وى .
خو هر کله چه دَ کورمالِک يو ځل پورته شو اَؤ دروازه ئے بند کړه نو که تاسو بهر ولاړ يئ اَؤ دروازه ټکوئ اَؤ دا وايئ چه مالِکه ! مُونږ دَ ننه پريږده ! خو هغه به تش دغه جواب درکړى چه زَۀ خبر نۀ يم چه تاسو دَ کُوم ځائے يئ !
نو بيا به تاسو دا وايئ چه مُونږ تا سره خوړلى څښلى دى اَؤ زمُونږ په کُوڅو کښے دِ تعليم ورکړے دے !
خو هغه به دا سر دوباره وائى چه زَۀ تاسو ته دا وايم چه زَۀ خبر نۀ يم چه تاسو دَ کُوم ځائے يئ . تاسو ټول زما نه لرے شئ ! تاسو ټول بد کاران يئ !
هلته به بيا ژاړئ اَؤ غاښُونه به چيچئ ځکه چه تاسو به وينئ چه اِبراهيم ، اِسحاق اَؤ يعقُوب اَؤ نور ټول پيغمبران دَ خُدائے په بادشاهئ کښے دى خو تاسو بهر غورزولى شوى يئ !
خلق به دَ نمر خاتۀ ، نمر پريواتۀ اَؤ قُطب اَؤ سهيل نه راځى چه دَ خُدائے دَ بادشاهئ په دعوت کښے شريک شى .
اَؤ ځنى هغه چه اوس خو وروستى دى ، هغوئ به دَ ټولو نه وړُومبى وى اَؤ هغه چه اوس مخکښے دى هغوئ به دَ ټولو دَ وروستو وى . “
په هم دغه وخت يو څو فريسيان راغلل اَؤ عيسىٰ ته ئے ووئيل چه ” تۀ دَ دے ځايه وُوزه اَؤ لاړ شه ځکه چه هيروديس ستا دَ وژلو نيت کړے دے . “
خو هغۀ جواب ورکړو ، ” لاړ شئ اَؤ هغه لُومبړے ته ووايئ چه واؤره ! نن اَؤ صبا به زَۀ پيريان وباسم اَؤ دَ روغولو کار به کوم اَؤ په دريمه ورځ به خپل کمال ته ورسم .
بيا هم پکار دى چه زَۀ نن اَؤ صبا په خپله لاره يُون وکړم اَؤ په بله ورځ هم ، ځکه چه دَ نبى دَ پاره دا ناممکنه ده چه هغه دِ دَ بيتُ المُقدس نه بغير په بل ځائے کښے مړ شى .
اَئے بيتُ المُقدسه ، بيتُ المُقدسه ! هغه ښارئے چه نبيان وژنے اَؤ رسُولان سنګسارَوے چه تا ته راليږلے کيږى ! څومره ځله ما دا وغوښتل چه ستا بچى داسے راغونډ کړم څنګه چه يوه چرګه خپل چرګُوړى دَ خپلو وزرو لاندے کوى ، خو تا زَۀ دے ته پرے نۀ ښودلم !
وګوره ! وګوره ! ستا کور تا ته خوشے پاتے کيږى اَؤ زَۀ تا ته دا وايم چه تۀ به ما تر هغے ونۀ وينے تر څو چه تۀ دا ونۀ وايئے چه ” مُبارک دِ وى هغه چه دَ خُدائے په نُوم راځى . “ “
دَ سبت په ورځ عيسىٰ دَ يو مشر فريسى په کور کښے ډوډئ خوړلو له ورغے اَؤ هغوئ هغۀ ته په غور کتل .
هلته دَ هغۀ په وړاندے يو سړے وو چه ورته جهوله مرض وو .
عيسىٰ دَ شرعے دَ عالمانو اَؤ فريسيانو نه پوښتنه وکړه چه ” دَ سبت په ورځ روغول روا دى اَؤ که نه ؟ “
هغوئ هيڅ ونۀ وئيل نو عيسىٰ هغه سړے بوتلو ، روغ ئے کړو اَؤ رُخصت ئے کړو .
بيا عيسىٰ هغوئ ته مخ راواړولو اَؤ وئے وئيل ، ” که چرے په تاسو کښے دَ يو سړى خر وى يا ئے یو غوائى وى اَؤ هغه په کُوهى کښے پريوزى ، ولے هغه به ئے دَ سبت په ورځ سمدستى نۀ راوباسى ؟ “
نو دَ هغوئ سره دَ دے هيڅ جواب نۀ وو .
کله چه عيسىٰ دا وکتل چه ميلمنو څنګه دَ عزت ځايُونه لټول نو هغۀ هغوئ ته دا مِثال تير کړو ،
” که چرے تاسو څوک دَ وادۀ ډوډئ ته وغواړى نو دَ عزت په ځائے مه کښينئ . کيدے شى چه ستاسو نه څوک زيات عزتمند رابللے شوے وى .
نو کوربه به راشى اَؤ تاسو ته به ووائى چه دے سړى ته خپل ځائے پريږده اَؤ بيا به تۀ په هغه وخت ډير کچه شے کله چه تۀ دَ ټولو نه وروستو کښينے .
هر کله چه تا ته بلنه درکړے شى نو لاړ شه اَؤ دَ ټولو نه وروستو کښينه ځکه چه کله چه کوربه راشى نو هغه به درته ووائى ، زما آشنا ! وړاندے راشه . نو ستا ټول ملګرى ميلمانۀ به ستا دَ هغه عزت تماشا وکړى ، کُوم چه تا ته در کړے شو .
ځکه چه هر هغه څوک چه ځان اُوچتوى ، هغه به غريب کړے شى اَؤ هر هغه څوک چه ځان غريب کړى ، هغه به اُوچت کړے شى . “
بيا عيسىٰ خپل کوربه ته ووئيل ، ” هر کله چه تۀ دَ غرمے يا ماښام دَ ډوډئ دَ پاره څوک راغواړے نو خپلو دوستانو ، ورُوڼو ، عزيزانو اَؤ ماړو ګاونډيانو ته بلنه مه ورکوه ځکه چه هغوئ به هم بيا تا ته بلنه درکړى اَؤ بدل به دِ خلاص کړى .
خو هر کله چه تۀ دعوت کوے نو غريبان ، شل ګوډ اَؤ ړاندۀ راوبله ،
اَؤ دغه شان خوشحالى مُومه ، ځکه چه دَ هغوئ سره دَ بدل دَ راګرزولو هيڅ ذريعه نِشته ، خو دَ صادِقانو په قيامت کښے به تۀ خپل اَجر مُومے . “
په موجُودو خلقو کښے يو کس دَ دے په آؤريدو عيسىٰ ته ووئيل ، ” بختور دى هغه څوک چه دَ خُدائے په بادشاهئ کښے به په ميلمستيا کښے ګډُون وکړى ! “
عيسىٰ جواب ورکړو ، ” يو سړى دَ يوے لوئے ميلمستيا بندوبست کړے وو اَؤ ګڼ خلق ئے رابللى وُو .
دَ ډوډئ په وخت هغۀ خپل نوکر په ميلمنو پسے واستولو اَؤ ورته ئے ووئيل ، مهربانى وکړئ ، هر څيز تيار دے ، راشئ !
خو هغوئ هر يو څۀ نه څۀ بهانه وکړه . وړُومبى ووئيل ، ما څۀ لږه غوندے مزکه آخستے ده ، زَۀ ځم چه هغه وګورم . نو مهربانى وکړه ، ما به معاف کړے .
دويم ووئيل ، ما پينځۀ قُلبے غوايان آخستى دى ، زَۀ ځم چه هغوئ جوت کړم . نو مهربانى وکړه ، ما معاف کړه .
بل ووئيل ، ما اوس اوس وادۀ کړے دے ، په دے وجه درتلے نۀ شم .
کله چه نوکر بيرته راغے نو دا هر څۀ ئے مالِک ته ووئيل . دَ کور مالِک په غصه شو اَؤ هغۀ ته ئے ووئيل چه زر دَ ښار کوڅو اَؤ بازارونو ته وُوزه اَؤ خواران ، مسکينان ، شل ګوډ اَؤ ړاندۀ راټول کړه اَؤ رائے وله .
نوکر ووئيل ، صاحبه ! ستا حُکم په ځائے کړے شو خو بيا هم ځائے شته .
مالِک ورته جواب ورکړو چه لاړ شه اَؤ لويو لارو کوڅُو ته وُوزه اَؤ خلق په منت سره راوله ځکه چه زَۀ خپل کور ډک ليدل غواړم .
خو دا درته وايم چه هغه چه رابللى شوى وُو په هغو کښے به يو تن هم دا ډوډئ ونۀ څکى . “
يو ځل چه يوه لويه ګڼه دَ عيسىٰ سره وه ، هغۀ هغوئ ته مخ راواړولو اَؤ ورته ئے ووئيل ،
” هغه څوک چه ما له راځى اَؤ که هغه دَ خپل مور ، پلار ، ښځے ، بچو ، ورُوڼو ، خويندو اَؤ دَ خپل ځان سره کينه نۀ لرى نو هغه زما مُريد کيدے نۀ شى .
اَؤ کُوم سړے چه خپله سولئ په خپله نۀ پورته کوى اَؤ په ما پسے نۀ راځى ، هغه زما مُريد کيدے نۀ شى .
آيا په تاسو کښے داسے څوک شته چه هغه به يو بُرج ودانول غواړى اَؤ دَ خرڅ دا اندازه به دَ آګاهو نه نۀ لګوى چه هغه ئے سر ته رسولے شى اَؤ که نه ؟
ګنى که چرے هغۀ دَ دے بنيادُونه ايښى وى اَؤ بيا ئے سر ته نۀ شى رسولے نو ټول ليدُونکى به ورپورے خندا ګانے کوى .
هغوئ به وائى چه دۀ ته ګورئ چه کار ئے شروع کړو اَؤ سر ته ئے ونۀ رسولو !
يا کُوم بادشاه به داسے وى چه هغه به دَ بل بادشاه سره دَ جنګيدو نه وړاندے دا اندازه نۀ لګوى چه دَ لسو زرو کسانو سره زَۀ دَ هغه بادشاه مُقابله کولے شم څوک چه دَ شلو زرو کسانو سره په ما حمله کوى ؟
اَؤ که هغه نۀ شى کولے نو دَ حملے نه ډير مخکښے به هغه خپل قاصد واستوى اَؤ دَ صُلح په شرطُونو به فيصله وکړى .
هم دغه شان په تاسو کښے يو کس هم تر هغے زما مُريد کيدے نه شى تر څو چه هغۀ خپل هر څۀ پريښے نۀ وى .
مالګه ښۀ څيز دے ، خو که مالګه په خپله بے خونده شى نو بيا به دَ هغے خوند په څۀ راولى ؟
بيا دا نۀ په مزکه اَؤ نۀ په ډيران په کاريږى ، دا بس دَ عبث غورزولو ده . که دَ چا غوږُونه دَ آؤريدو وى نو هغه دِ واؤرى ! “
ټول محصُولچيان اَؤ نور بدکاره خلق راغونډ وُو چه دَ عيسىٰ خبرے واؤرى .
خو فريسيانو اَؤ دَ شرعے عالمانو په خپلو کښے ګُوريدل شروع کړل اَؤ وئے وئيل ، ” دا سړے خو ګُناه ګارانو ته هر کلے وائى اَؤ ورسره خوراک هم کوى ! “
نو عيسىٰ ورته دا مِثال تير کړو ،
” که چرے په تاسو کښے دَ يو تن سره سل ګډے وى اَؤ يوه ترے ورکه شى نو ولے هغه به دغه نورے يو کم سل صرف تر هغے په ورشو کښے خوشے پرے نۀ ږدى تر څو چه ئے هغه يوه مُوندلے نۀ وى ؟
اَؤ په هغه وخت به هغه څومره خوشحاله وى اَؤ هغه به دا خپلو اوږو ته پورته کړى ،
اَؤ کور ته به لاړ شى چه خپل دوستان اَؤ ګاونډيان راغونډ کړى اَؤ ورته په چغه ووائى ، ماسره په خوشحالئ کښے شريک شئ ! ما خپله ورکه ګډه بيا مُونده !
دغه شان زَۀ تاسو ته وايم چه په آسمان کښے هم دا رنګ دَ يو ګُناه ګار په توبه ګار کيدو بے حسابه خوشحالى کيږى ، په نسبت دَ هغه يو کم سلو صادِقانو چه دَ توبے حاجت نۀ لرى .
يا دا چه که دَ يوے ښځے سره لس دَ سپينو زرو سِکے وى اَؤ يوه ترے ورکه شى . آيا هغه ډيوه نۀ بلوى ، کور نۀ جارُو کوى اَؤ دَ کور ګُوټ ګُوټ تر هغے نۀ لټوى تر څو چه ئے مُوندلے نۀ وى ؟
هر کله چه ئے ومومى نو خپلے سهيلئ اَؤ ګاونډيانے راټولے کړى اَؤ ورته وائى چه زما سره خوشحالى وکړئ ځکه چه ما خپله ورکه سِکه بيا مُونده !
هم په دغه جوړ زَۀ تاسو ته وايم چه دَ يو ګُناه ګار په توبه ګار کيدو دَ خُدائے په فرښتو کښے هم دغه شان خوشحالى کيږى . “
عيسىٰ بيا ووئيل چه ” دَ يو سړى دوه زامن وُو .
اَؤ کشر ئے خپل پلار ته ووئيل ، پلاره ! زما برخه جائيداد ما ته راوسپاره . نو پلار خپل جائيداد په هغو وويشلو .
لږه موده پس هغه کشر زوى ئے خپل ټول جائيداد خرڅ کړو ، پيسے ئے پرے نغدے کړے اَؤ چرته لرے وطن ته لاړو اَؤ هلته ئے خپل مال په بد چلنئ دُوړه کړو ،
اَؤ هر څۀ ئے ضائع کړل . کله چه په هغه وطن سخت قحط راغے اَؤ هغۀ ته ئے هم تاؤ ور ورسيدو ،
نو هغه لاړو اَؤ دَ هغه ملک دَ يو زميندار سره نوکر شو اَؤ هغۀ هغه خپل پټى ته واستولو چه خنزيران وڅروى .
دَ هغۀ ډير زړۀ کيدو چه دَ هغه پلو نه ګيډه ډکه کړى کُوم چه به دے خنزيرانو خوړل خو هيچا هم هغۀ ته دا نۀ ورکول .
بيا هغه په هوش کښے شو اَؤ وئے وئيل ، زما دَ پلار څومره نوکران دَ خپل ضرورت نه زياته ډوډئ لرى اَؤ زَۀ يم چه دلته دَ لوږے مرم !
زَۀ به لاړ شم خپل پلار ته به ووايم چه پلاره ! زَۀ هم دَ خُدائے اَؤ ستا په مخکښے ګُناه ګار يم .
نور زَۀ دَ دے قابل نۀ يم چه تۀ ما ته خپل زوئے ووائے ، ما تۀ دَ خپلو نوکرانو په شان شماره .
اَؤ په دے نيت هغه دَ خپل پلار کور ته روان شو . خو لا هغه ډير لرے وو چه دَ پلار نظر پرے پريوتو اَؤ زړۀ ئے پرے وسوزيدلو . هغۀ وردؤ کړو اَؤ ور تر غاړه وتو اَؤ کښل ئے کړو .
خو زوى ووئيل ، پلاره ! زَۀ دَ خُدائے اَؤ ستا په مخکښے ګُناه ګار يم . پس دَ دے زَۀ ستا دَ زوى بللو لايق نۀ يم .
خو پلار ئے خپلو نوکرانو ته ووئيل ، زر شئ ! زما غوره چُوغه راوړئ اَؤ دۀ ته ئے ورواغوندئ اَؤ ګوته ور په لاس کړئ اَؤ څپلئ ور په پښو کړئ .
يو څورب سخے راولئ اَؤ حلال ئے کړئ اَؤ راځئ چه خوشحالى وکړُو !
ځکه چه زما دا مړ زوئے بيا راژوندے شو ، دَئے خو ورک شوے وو اَؤ بيا مُوندے شو . اَؤ دغه شان خوشحالى شروع شوه .
مشر زوے ئے په دغه وخت کښے په پټى کښے وو اَؤ چه واپس راتلو اَؤ کور ته رانزدے شو نو هغۀ دَ ساز اَؤ ګډا آواز واؤريدلو .
هغۀ يو نوکر راوبللو اَؤ تپوس ئے ترے وکړو چه دا څۀ چل دے ؟
نوکر ورته ووئيل ، ستا ورور کورته راغلے دے اَؤ ستا پلار څورب سخے حلال کړے دے ځکه چه هغه ئے روغ رمټ بيا مُوندلے دے .
خو مشر زوے غصه شو اَؤ کور ته دَ ننوتو نه ئے اِنکار وکړو . دَ هغۀ پلار بهر راغے اَؤ هغه ئے په خبره پوهه کړو .
خو هغۀ ورته په جواب کښے ووئيل ، دا دومره کالُونه ما ستا څومره تابعدارى کړے ده اَؤ کله مے هم ستا دَ حُکم نه مخ نۀ دے اړولے اَؤ تا ما ته کله هم يو ورغُومے قدر نۀ دے راکړے چه ما پرے خپلو دوستانو ته ميلمستيا کړے وَئے !
خو چه اوس ستا دا زوئے راغے چه ستا مال ئے په ډمو والوزوو نو تا هغۀ ته څورب سخے حلال کړو !
پلار ئے ووئيل ، زما زويه ! تۀ خو مُدام ما سره يئے اَؤ څۀ چه زما دى هغه ټول ستا دى .
نو په دے ښۀ ورځ به مُونږ خوشحالى ولے نۀ کوُو ؟ ستا دا ورور مړ وو اَؤ بيا راژوندے شو ، دَئے ورک وو اَؤ بيا ومُوندے شو . “
عيسىٰ خپلو مُريدانو ته ووئيل چه ” يو دولتمند سړى ته دَ هغۀ دَ ناظر په سر چا شکايت وکړو چه هغه ستا مال بربادوى .
نو هغۀ هغه راوبللو اَؤ ورته ئے ووئيل ، دا ستا په حقله زَۀ څۀ خبرے آؤرم ؟ خپل حساب کتاب راؤړه ځکه چه دَ دے نه پس به تۀ زما ناظر نۀ يئے .
ناظر دَ ځان سره ووئيل ، زما دا نائيک چه مے دَ نوکرئ نه وباسى نو اوس به زَۀ څۀ کوم ؟ زَۀ خو دومره تکړه نۀ يم چه خاورے وکنم اَؤ نۀ خير غوښتے شم ځکه چه شرميږم .
اوس پوهه شوم چه ما ته څۀ کول په کار دى ! کله چه مے دَئے دَ نوکرئ نه لرے کړى نو داسے څوک به وى چه ما په کور کښے وساتى .
هغۀ دَ خپل مالِک قرضدارى ځان ځان له راوبلل اَؤ وړُومبى ته ئے ووئيل چه زما دَ مالِک په تا څومره قرض دے ؟
هغۀ جواب ورکړو ، دَ ښونۀ سل اوږى تيل . هغۀ ورته ووئيل چه دا ستا کهاته ده ، کښينه اَؤ زر ئے پنځوس وليکه .
بيا ئے بل ته ووئيل ، اَؤ په تا څومره پور پاتے دے ؟ هغۀ ورته ووئيل ، سل بوجئ غنم . هغۀ ورته ووئيل ، خپله کهاته واخله اَؤ اويا بوجئ وليکه .
اَؤ مالک دَ خپل بد ديانته ناظر دَ دے هوښيارتيا ستائنه وکړه ځکه چه دَ دے دُنيا خلق دَ رڼا له زامنو نه دَ خپلے پيړئ دَ پاره زيات هوښيار دى .
نو ځکه زَۀ تاسو ته وايم چه دَ دُنيا ناجائز دولت دَ دوستانو جوړولو دَ پاره ولګوئ ځکه چه هر کله چه دولت ستاسو سره نۀ وى نو تاسو به دَ تل په کوټو کښے قبُول کړے شئ .
کُوم سړے چه په وړو وړو څيزُونو کښے ديانتدار وى ، هغه به په لويو لويو څيزُونو کښے هم ديانتدار وى اَؤ کُوم سړے چه په وړو وړو څيزُونو کښے بد ديانته وى ، هغه به په لويو څيزُونو کښے هم بد ديانته وى .
نو که چرے تاسو ځان دَ دے دُنيا په دولت کښے ديانتداره ثابت نۀ کړو نو په حقيقى دولت کښے به په تاسو باندے څوک اِتبار وکړى ؟
اَؤ که چرے تاسو په پردى څيز کښے ځان بد ديانته ثابت کړے وى نو بيا به داسے څوک وى چه تاسو له به ستاسو څيز درکړى ؟
يو نوکر هم دَ دوؤ مالِکانو خِدمت نۀ شى کولے ځکه چه يا به هغه دَ وړُومبى نه کرکه کوى اَؤ دويم سره به مينه لرى اَؤ يا به دَ وړُومبى وفادار وى اَؤ دويم به په څۀ کښے نۀ شمارى . تۀ په يو ځائے دَ خُدائے اَؤ دولت سره مينه نۀ شے کولے . “
اَؤ فريسيان څوک چه په مال مين وُو هغوئ چه دا خبرے واؤريدے نو په عيسىٰ پورے ئے خندا وکړه .
عيسىٰ ورته ووئيل ، ” هم تاسو خلق خپل اولس په دے غُلوئ چه ګنى تاسو صادِقان يئ خو خُدائے ستاسو زړُونه ښۀ پيژنى . ځکه چه کُوم څيزُونه چه دَ خلقو په نظر کښے دَ ستائينے وى ، هغه دَ خُدائے په نظر کښے لعنت وى .
دَ يحيىٰ تر وخته شريعت اَؤ نبيان راتلل . دَ هغوئ نه پس دَ خُدائے دَ بادشاهئ دَ زيرى وعظ آؤرولے شو اَؤ هر سړے په هغے کښے په زوره داخليدل غواړى .
دَ مزکے اَؤ آسمان ختميدل آسان دى خو دا خبره آسانه نۀ ده چه دَ شريعت يوه نقطه هم ورانه شى .
کُوم سړے چه خپله ښځه طلاقه کړى اَؤ دَ بلے سره وادۀ وکړى نو هغه زِنا کوى اَؤ هغه سړے چه څوک دَ طلاقے شوے ښځے سره وادۀ وکړى نو هغه هم زِنا کار دے .
يو مالدار سړے وو چه ريښمينے جامے ئے آغوستے وے اَؤ هره ورځ به ئے ډير په شان شوکت دعوتُونه کول .
اَؤ يو عاجز سړے چه لعزر نُوم ئے وو اَؤ په وجُود ئے ډيرے دانے راختلے وے ، دَ هغۀ په دروازه کښے پروت وو .
اَؤ ډير په خوشحالئ به ئے هغه ټکړے خوړے کُومے چه به دَ دے مالدار سړى نه پاتے شوے وے ، بلکه سپى به هم راتلل اَؤ دَ هغۀ زخمُونه به ئے څټل .
آخر يوه ورځ هغه عاجز سړے مړ شو اَؤ فرښتو يوړو اَؤ دَ اِبراهيم په جولئ کښے ئے کيښودو . هغه مالدار سړے هم مړ شو اَؤ ښخ کړے شو ،
اَؤ په عالم ارواح کښے په عذاب کښے ګير شو . هغۀ چه پورته وکتل نو لرے ئے لعزر دَ اِبراهيم سره وليدلو .
هغۀ چغے کړے ، اَئے اِبراهيمه ! زما پلاره ! په ما رحم وکړه ! دا لعزر راواستوه چه خپل دَ ګوتے سر په اوبو کښے لُوند کړى چه زما ژبه يخه شى ځکه چه زَۀ په دے اور کښے ډير په عذاب کښے يم !
خو اِبراهيم ورته ووئيل چه واؤره زويه ! په دُنيا کښے ټول نعمتُونه ستا په نصيب وُو اَؤ ټولے بد بختئ دَ لعزر په برخه وے . اوس هغه دلته په آرام دے اَؤ تۀ په عذاب کښے يئے .
خو بله خبره دا ده چه زمُونږ اَؤ ستا تر مينځه يوه لويه کنده ده چه دَ هغے نه نۀ څوک درپورے وتے شى اَؤ نۀ ترے څوک دے خوا راپورے وتے شى .
مالدار سړى جواب ورکړو چه بيا نو پلاره ! تۀ به دَئے زما دَ پلار کره واستوے
چرته چه زما پينځۀ وروڼه دى چه هغوئ خبردار کړى ، هسے نۀ چه هغوئ هم دَ عذاب ځائے ته راشى .
خو اِبراهيم ورته ووئيل چه دَ هغوئ سره مُوسىٰ اَؤ نور نبيان شته ، په کار دى چه دَ هغوئ واؤرى .
خو هغۀ جواب ورکړو چه نه ، اِبراهيمه پلاره ! که دَ مړو نه څوک هغوئ ته لاړ شى نو هغوئ به هله توبه ګار شى .
اِبراهيم جواب ورکړو ، که چرے هغوئ دَ مُوسىٰ اَؤ نورو نبيانو خبرے ته غوږ نۀ ږدى نو که څوک دَ قبر نه ورپاڅى هم نو هغوئ به ئے هيڅ پرواه ونۀ کړى . “
عيسىٰ خپلو مُريدانو ته ووئيل ، ” تيندکُونه به خامخا راځى خو چه دَ چا دَ لاسه دا راځى ، دَ هغۀ په حال اَفسوس دے !
دَ هغۀ دَ پاره به دا ښۀ وى چه دَ هغۀ په غاړه کښے دَ ژرندے پل واچولے شى اَؤ په درياب کښے وغورزولے شى ، په ځائے دَ دے چه په دے وړو کښے يو له تيندک ورکړى .
خپل ځان ساتئ ! که چرے ستاسو ورور څۀ ګُناه وکړى نو وئے رټئ اَؤ که هغه پښيمانه شى نو وئے بخښئ .
اَؤ که چرے هغه په ورځ کښے اُووۀ ځله ستا خلاف ګُناه وکړى اَؤ بيا اُووۀ ځله درته راشى اَؤ داسے ووائى چه زَۀ توبه کوم نو ته ئے معاف کړه . “
مُريدانو مالِک ته ووئيل چه ” زمُونږ ايمان زيات کړه ! “
اَؤ مالِک ورته جواب ورکړو ، ” که چرے ستاسو ايمان دَ شړشمو دَ دانے هومره وى نو که تاسو دَ تُوت دے ونے ته ووايئ چه دَ بيخه وُوزه اَؤ په سمندر کښے نهاله شه ! نو دا به سمدستى ستاسو حُکم ومنى .
فرض کړئ چه دَ چا يو نوکر وى چه يوى کوى يا ګډے سنبالوى . اَؤ هر کله چه هغه دَ پټى نه بيرته راځى نو ولے دَئے به ورته دا وائى چه دے خوا راشه اَؤ خوراک ته کښينه ؟
ولے هغه به ورته دا نۀ وائى چه زما ډوډئ تياره کړه ، ملا تړلے ودريږه اَؤ زما دَ ډوډئ خوړو پورے زما خدمت کوه اَؤ چه زَۀ ډوډئ وخورم نو پس له هغے به تۀ هم وخورے ؟
ولے هغه په دے وجه دَ نوکر شکر ګذار وى چه دَ دَۀ دَ حُکم تعميل ئے کړے دے څۀ ؟
دغه حال ستاسو هم دے . هر کله چه تاسو خپل ټول کارُونه چه حُکم ئے درته شوے دے ، پُوره کړئ نو ايله ووايئ چه مُونږ دَ شاباش لائق نۀ يُو ځکه چه مُونږ خو تش خپل فرض پُوره کړے دے . “
کله چه عيسىٰ بيتُ المُقدس ته روان وو نو هغه دَ سامريه اَؤ دَ ګليل په حد راتيريدو .
کله چه هغه يو کلى ته ور دَ ننه کيدو نو لس کسان جُزاميان ئے وليدل . هغوئ په څۀ فاصله ودريدل ،
اَؤ عيسىٰ ته ئے نعرے کړے ، ” اَئے مالِکه ! په مُونږ رحم وکړه . “
هر کله چه هغۀ هغوئ وليدل نو وئے وئيل ، ” لاړ شئ اَؤ خپل ځان کاهنانو ته وښايئ “ . اَؤ کله چه هغوئ په خپله لاره روان وُو نو هغوئ پاک کړے شول .
په هغوئ کښے چه يو تن خپل ځان روغ وليدو نو راستُون شو اَؤ په چغو چغو ئے دَ خُدائے ثنا ووئيله .
هغه دَ عيسىٰ په پښو کښے پريوتو اَؤ دَ هغۀ شکريه ئے ادا کړه . اَؤ هغه يو سامرى وو .
په دے سره عيسىٰ ووئيل چه ” ولے لس واړه پاک نۀ کړے شول ؟ نو هغه نور نهه څۀ شول ؟
بے له دے يو مُسافر نه بل يو هم داسے نۀ وو چه هغه راغلے وے اَؤ دَ خُدائے ثنا ئے وئيلے وے ؟ “
اَؤ عيسىٰ هغه سړى ته ووئيل ، ” پاڅۀ اَؤ لاړ شه ، خپل ايمان تۀ جوړ کړے . “
فريسيانو دَ عيسىٰ نه تپوس وکړو چه ” دَ خُدائے بادشاهى به کله راځى ؟ “ هغۀ ووئيل چه ” تاسو په ليدلو دا نۀ شئ وئيلے چه دَ خُدائے بادشاهى به کله راځى .
داسے هم نۀ شئے وئيلے چه ګورئ دلته ده ! يا هلته ده ! ولے چه ګورئ ، دَ خُدائے بادشاهى ستاسو په مينځ کښے ده . “
عيسىٰ مُريدانو ته ووئيل چه ” وخت به راشى چه تاسو به دَ اِبن آدم دَ ورځو نه دَ يوے ورځے دَ ليدو شوق لرئ خو تاسو به ئے ليدے نۀ شئ .
هغوئ به تاسو ته وائى چه وګورئ هغه هلته دے ! وګورئ دلته دے ! خو هلته لاړ نۀ شئ اَؤ مه په هغوئ پسے منډے وهئ .
لکه دَ آسمان بريښنا چه دَ مزکے دَ يو سر نه تر بل سره رسى ، دغه شان به اِبن آدم په خپله ورځ وى .
خو اول به هغه خامخا ډير مصيبت وزغمى اؤ دا پيړئ به ئے رد کوى
اَؤ لکه چه دَ نوح په زمانه کښے څنګه شوى وُو ، هم هغه شان به دَ اِبن آدم په ورځو کښے وشى .
هغوئ تر هغے ورځے پورے خوړل څښل اَؤ وادُونه ئے کول تر څو چه نُوح په خپله کِشتئ کښے ونۀ ختلو اَؤ طوفان رانۀ غے اَؤ دوئ ئے ټول غرق نۀ کړل .
اَؤ لکه چه دَ لُوط په زمانه کښے شوى وُو هغوئ هم خوړل څښل اَؤ سوداګرى ئے کوله اَؤ بُوټى ئے کرل اَؤ ودانئ ئے کولے .
خو په کُومه ورځ چه لُوط دَ صدُوم نه ووتو نو دَ آسمان نه اور اَؤ ګُوګړ وريدل شروع شول اَؤ دوئ ئے ټول هلاک کړل .
هم دغسے به دَ اِبن آدم دَ ظهُور په ورځ وشى .
په هغه ورځ هر څوک چه دَ کوټے دَ پاسه وى اَؤ سامان ئے ښکته وى نو هغه دِ دَ سامان اُوچتولو دَ پاره هيڅ کله هم ښکته رانۀ شى اَؤ هغه څوک هم چه په پټى کښے وى هغه دِ بيرته کور ته لاړ نۀ شى .
دَ لُوط ښځه راياده کړئ !
هر څوک چه خپل ځان ساتى ، هغه به ځان بائيلى اَؤ هر څوک چه ځان بائيلى ، هغه به ځان بيا وساتى .
زَۀ تاسو ته وايم چه په هغه شپه به په يو کټ کښے دوه سړى وى ، يو به واخستلے شى اَؤ بل به پريښودلے شى .
اَؤ دوه ښځے به په يو ځائے مينچن کوى ، يوه به واخستلے شى اَؤ بله به پريښودلے شى .
دوه سړى به په پټى کښے وى ، يو به واخستلے شى اَؤ بل به پريښودلے شى . “
هغوئ چه دا واؤريدل نو تپوس ئے وکړو ، ” کُوم خوا مالِکه ؟ “ عيسىٰ ورته ووئيل ، ” چرته چه مُرداره وى هلته به ګنجئ راټوليږى . “
عيسىٰ هغوئ ته يو مِثال ووئيلو ، اَؤ ورته ئے دا وښودل چه هغوئ دِ تل دُعا غواړى اَؤ زړۀ دِ نه بائيلى .
وئے وئيل چه ” په يو ښار کښے يو مُنصف وو چه نۀ ورسره دَ خُدائے ويره وه اَؤ نۀ دَ بنده پرواه دار وو .
اَؤ هم په دغه ښار کښے يوه کُنډه وه چه هغه به بيا بيا هغۀ ته راتله اَؤ ورته به ئے وئيل چه زما دَ مُخالفينو اَؤ زما تر مينځه اِنصاف وکړه !
ډيره مُوده به هغۀ اِنکار کوُو خو آخر ئے په زړۀ کښے ووئيل ، حقه خو دا ده چه زَۀ نۀ خو دَ خُدائے نه ويريږم اَؤ نۀ دَ بنده پرواه دار يم ،
خو دا کُنډه زما دَ پاره داسے بلا جوړه شوے ده اَؤ زَۀ به دَ دے حق دے له ورکړم ، داسے نۀ چه په آخر کښے ما تر پوزو راولى . “
بيا مالِک عيسىٰ ووئيل ، ” تاسو واؤريدل چه دے بے اِنصافه مُنصف څۀ ووئيل .
نو ولے خُدائے دَ خپلو غوره شوو بدل وانۀ خلى څوک چه ورته شپه اَؤ ورځ په زارئ وى اَؤ هغه ئے ډير په صبر آؤرى ؟
زَۀ تاسو ته وايم ، هغه به ډير زر دَ هغوئ نه بدل واخلى . خو هر کله چه اِبن آدم راځى ، نو ولے هغه به په مزکه ايمان مُومى څۀ ؟ “
عيسىٰ هغه خلقو ته چه په خپل ځان ئے توکل کاوو چه مُونږ صادِقان يو اَؤ نور ئے سپک ګڼل ، دا مِثال ووئيلو ،
” دوه سړى دَ دُعا دَ پاره دَ خُدائے کور ته لاړل ، يو فريسى وو اَؤ بل محصُولچى .
فريسى ودريدلو اَؤ داسے دُعا ئے وکړه ، اَئے خُدايه ! ستا شکر دے چه زَۀ دَ نورو خلقو په شان نۀ خو حِرصناک ، نۀ بد ديانته ، نۀ زِناکار اَؤ نۀ لکه دَ دے محصُولچى په شان يم .
زَۀ په هفته کښے دوه ځله روژے نيسم اَؤ څۀ چه ګټم دَ هغے نه لسمه ورکوم .
خو محصُولچى لرے ولاړ وو اَؤ پاس آسمان ته ئے ونۀ کتل خو خپله سينه ئے وهله اَؤ وئيل ئے ، اَئے خُدايه ! په ما رحم وکړه ! زَۀ ډير ګُناه ګار يم !
زَۀ تاسو ته وايم چه هم هغه سړے دَ هغه وړُومبى نه زيات صادِق شوے کور ته بيرته لاړو ، ځکه هر څوک چه ځان اُوچتوى ، هغه به غريب کړے شى اَؤ څوک چه ځان غريبوى ، هغه به اُوچت کړے شى . “
هغوئ عيسىٰ ته خپل ماشُومان راوستل چه هغه پرے لاس کيږدى . کله چه مُريدانو دوئ وليدل نو وئے رټل .
خو عيسىٰ هغه ماشُومان راوبلل اَؤ وئے وئيل ، ” ماشُومان ما ته راپريږدئ ، دوئ مه منع کوئ ځکه چه دَ خُدائے بادشاهى دَ دغسے خلقو ده .
تاسو ته رښتيا وايم ، هر څوک چه دَ خُدائے بادشاهى لکه دَ ماشُوم قبُوله نۀ کړى ، هغوئ به هيڅکله په دے کښے داخل نۀ شى . “
دَ حاکِمانو نه يو حاکِم عيسىٰ نه دا تپوس وکړو ، ” نيکَه اُستاذه ! دَ تل ژوندون ګټلو دَ پاره ما ته څۀ کول په کار دى ؟ “
عيسىٰ هغۀ ته ووئيل ، ” تۀ ما ته نيک ولے وائے ؟ دَ يو خُدائے نه بغير بل هيڅوک نيک نِشته .
تا ته حُکمُونه معلُوم دى ، ” زِنا مه کوه ، قتل مه کوه ، غلا مه کوه ، دَ دروغو شاهدى مه کوه اَؤ دَ خپل مور پلار عزت کوه . “ “
سړى جواب ورکړو چه ” ما دَ هلکوالى نه په دے هر څۀ عمل کړے دے . “
دَ دے په آؤريدو عيسىٰ ورته ووئيل چه ” په تا کښے اوس هم دَ يو څيز کمے لا شته . هر څۀ چه درسره دى ، هغه خرڅ کړه اَؤ په خوارانو ئے وويشه ، اَؤ تۀ به په آسمان کښے خزانه ومُومے . بيا راشه اَؤ په ما پسے شه . “
په دے خبرو دَ هغۀ زړۀ په ډوبيدو شو ځکه چه هغه ډير مالدار سړے وو .
عيسىٰ چه دا وليدل نو وئے وئيل ، ” دَ دولت مند سړى دَ پاره دَ خُدائے په بادشاهئ کښے داخليدل څومره ګران کار دے !
دَ يو اُوښ دَ پاره دَ ستنے په سُوم کښے ننوتل په نسبت دَ يو مالدار سړى دَ خُدائے په بادشاهئ کښے داخليدل آسان دى . “
چا چه دا واؤريدل نو تپوس ئے وکړو ، ” نو بيا به څوک خلاصُون مُومى ؟ “
عيسىٰ جواب ورکړو ، ” څۀ چه دَ بنى آدم دَ پاره نامُمکن وى هغه خُدائے ته مُمکن وى . “
پطروس ووئيل ، ” مُونږ خپل هر څۀ دَ دے دَ پاره پريښى دى چه ستا مُريدان شُو . “
عيسىٰ ووئيل ، ” زَۀ تاسو ته رښتيا وايم چه هيڅوک داسے نِشته چا چه دَ خُدائے دَ بادشاهئ دَ پاره خپل کور ، خپله ښځه ، خپل ورُوڼه ، خپل مور پلار اَؤ خپل بچى پريښى دى
چه هغه به په دے دُنيا کښے په څو چنده ومُومى اَؤ په بل جهان کښے به دَ تل ژوندُون بيا مُومى . “
عيسىٰ دولس مُريدان يوے ډډے ته کړل اَؤ ورته ئے ووئيل ، ” مُونږ اوس بيتُ المُقدس ته ځُو اَؤ دَ اِبن آدم په حق کښے هر څۀ چه دَ نبيانو په وسيله ليکلى شوى دى ، هغه به پُوره کيږى .
هغه به غير قومُونو ته حواله کړے شى ، هغوئ به په هغۀ پورے ټوقے وکړى اَؤ بد سلُوکى به ورسره وکړى اَؤ لاړے به پرے وتُوکى .
هغوئ به ئے په بينتُونو ووهى اَؤ مړ به ئے کړى اَؤ په دريمه ورځ به هغه بيا ژوندے راپاڅى . “
خو هغوئ په دے هيڅ ونۀ رسيدل اَؤ څۀ چه وئيلے شوى وُو ، معنى ئے دَ هغو نه پټے وے ځکه چه هغوئ ئے مطلب ته نۀ رسيدل .
کله چه عيسىٰ يريحو ته نزدے شو نو يو ړُوند دَ لارے په غاړه ناست وو اَؤ خير ئے غوښتو .
هغۀ چه دَ ګڼو خلقو دَ تيريدو ښکالو واؤريده نو تپوس ئے وکړو چه ” دا څۀ چل دے ؟ “
هغوئ خبر کړو چه ” عيسىٰ ناصرى په دے لار تيريږى . “
نو هغۀ چغے کړے ، ” اَئے عيسىٰ دَ داؤد زويه ! په ما رحم وکړه ! “
مخکښے چه کُوم خلق روان وُو ، هغوئ ورته ووئيل چه ” چُپ شه . “ خو هغۀ لا نورے هم چغے ايستلے چه ” اَئے دَ داؤد زويه ! په ما رحم وکړه ! “
عيسىٰ ودريدو اَؤ سړو له ئے حُکم ورکړو چه ” دے ما ته راولئ . “ کله چه هغه راغے نو تپوس ئے ترے وکړو ،
” تۀ څۀ غواړے چه زَۀ ستا دَ پاره څۀ وکړم ؟ “ هغۀ ووئيل ، ” مالِکه ! چه زَۀ بيا بينا شم . “
عيسىٰ هغۀ ته ووئيل چه ” بينا شه ! تۀ خپل ايمان بچ کړلے . “
سمدستى دَ هغۀ سترګے وغړيدے اَؤ هغه په عيسىٰ پسے روان شو اَؤ دَ خُدائے ثنا ئے وئيله . اَؤ ټولو خلقو چه دا ننداره وليده نو دَ خُدائے ثنا ئے ووئيله .
عيسىٰ يريحو ته ننوتو اَؤ دَ ښار په مينځ کښے تيريدو .
هلته زکائ نُومے يو سړے وو . دَئے دَ محصُولچيانو سردار اَؤ ښۀ مالدار وو .
دَ هغۀ دا تلوسه وه چه عيسىٰ به څنګه سړے وى ، خو په قد مَندرے وو اَؤ دَ ګڼو خلقو له وجے ئے ليدلے نۀ شو .
نو هغۀ دؤ کړو اَؤ دَ اينځر يوے ونے ته وختلو چه هغه ووينى ، ځکه چه هغه هم په دغه طرف روان وو .
اَؤ چه عيسىٰ هغه ځائے ته راورسيدو اَؤ پورته ئے وکتل نو وئے وئيل چه ” اَئے زکايه ! زر راکُوز شه ! زَۀ نن خامخا ستا په کور کښے پاتے کيږم . “
هغه زر راکُوز شو اَؤ ډير په مينه ئے ورته هر کلے ووے .
هغوئ چه دا وليدل نو ټول وګُوريدل اَؤ وئے وئيل ، ” هغه دَ يو ګُناه ګار سړى کره ورغے چه دَ هغۀ ميلمه شى . “
خو زکائى ودريدلو اَؤ مالِک ته ئے ووئيل ، ” مالِکه ! هم په دے ځائے زَۀ خپل نيم مال خوارانو له ورکوم اَؤ که ما له چا نه په دوکه باندے څۀ اخستى وى نو هغۀ ته ئے هم يو په څلور ورکوم . “
عيسىٰ هغۀ ته ووئيل چه ” هم نن دے کور ته خلاصُون راغلے دے ځکه چه دے هم دَ اِبراهيم زوئے دے .
اَؤ اِبن آدم دے له راغلے دے چه ورک شوى ولټوى اَؤ بچ ئے کړى . “
دَ هغو لا دے ته غوږ وُو چه عيسىٰ ورته يو مِثال ووے ځکه چه هغه اوس بيتُ المُقدس ته رانزدے وُو اَؤ دَ هغوئ دا ګمان وُو چه دَ خُدائے بادشاهى اوس په ښکاره کيدو ده .
هغۀ ووئيل ، ” دَ يوے لوئے کورنئ يو سړے په اُوږد سفر يو بل ملک ته لاړو دَ دے دَ پاره چه هغه بادشاهت حاصل کړى اَؤ بيا بيرته راشى .
خو اول هغۀ خپل لس نوکران راوبلل اَؤ هر يو ته ئے په دے وينا دَ سرو زرو يوه سِکه ورکړله چه دوئ سوداګرى کوى تر څو چه زَۀ رانۀ شم .
خو دَ هغه وطن خلقو ورسره کينه کوله اَؤ په هغۀ پسے ئے يوه جرګه سمدستى په دے وينا واستوله چه مُونږ دا سړے خپل بادشاه کيدل نۀ غواړو .
خو بيا هم هغه دَ بادشاه په حيثيت بيرته راغے اَؤ کُومو نوکرانو ته چه ئے پيسے ورکړے وے هغوئ ته ئے سوال جواب وليږو چه دا معلُومه کړى چه په دوئ کښے هر يو څومره ګټه کړے ده .
وړُومبے راغے اَؤ وئے وئيل ، صاحبه ! ستا دَ سرو زرو سِکے لس نورے ګټلے دى .
هغۀ جواب ورکړو ، شاباش ! تۀ ډير ښۀ نوکر يئے ! تا په ډير واړۀ څيز کښے خپل ځان ديانتدار ثابت کړو ، تۀ دَ لسو ښارُونو حاکِم شه .
بيا دويم راغے اَؤ وئے وئيل چه ستا دَ سرو زرو سِکو پينځۀ نورے ګټلى دى .
اَؤ هغۀ ته ئے هم ووئيل چه تۀ هم دَ پنځو ښارُونو حاکم شه !
بيا بل نوکر راغے اؤ وئے وئيل ، مالِکه ! دا ستا دَ سرو زرو سِکه ده . ما دا په رومال کښے نغښتے وه اَؤ سمباله کړے مے وه .
زَۀ ستا نه ويريدم ځکه چه تۀ يو سخت سړے يئے اَؤ هغه څۀ حاصلوے کُوم چه تا چرے نۀ وى ورکړى اَؤ هغه څۀ ريبے چه کُوم دِ نۀ وى کرلى .
هغۀ جواب ورکړو ، اَئے بد تميزه ! زَۀ به هم ستا په خُلۀ ستا سره اِنصاف وکړم ! تا ته دا معلُومه وه چه زَۀ يو سخت سړے يم اَؤ هغه څۀ وصُولوم چه کُوم ما نۀ وى ورکړى اَؤ هغه څۀ ريبم چه کُوم ما نۀ وى کرلى ؟
نو بيا تا ولے زما دَ سرو زرو سِکه دَ صرافانو سره نۀ ده ايښے چه بيا ما په واپس راتلو کښے سره دَ سُود آخستے وے .
هغۀ حاضرينو ته مخ راواړَوو اَؤ وئے وئيل چه دغه دَ سرو زرو سِکه دَ دۀ نه واخلئ اَؤ هغۀ ته ئے ورکړئ چه دَ چا سره چه لس دى .
هغوئ جواب ورکړو چه مالِکه ! دَ هغۀ سره خو لس دَ آګاهو نه دى !
هغۀ وئيل ، زَۀ تاسو ته دا وايم چه دَ کُوم سړى سره چه څۀ وى ، هغۀ ته به نور هم ورکولے کيږى خو چه دَ چا سره چه څۀ نۀ وى ، دَ هغۀ نه به هغه څۀ هم آخستے شى ، چه ئے لرى .
خو زما هغه دُښمنانو چه زَۀ بادشاه کيدل نۀ غوښتم ، هغوئ راولئ اَؤ زما په وړاندے ئے قتل کړئ . “
دَ دے سره عيسىٰ وړاندے لاړو اَؤ بيتُ المُقدس ته په ورختو شو .
هر کله چه هغه بيت فګے اَؤ بيت عنياه ته ورنزدے شو کُوم چه دَ ښونانو په غرۀ ودان دى نو هغۀ دوه مُريدان دَ دے هداياتو سره واستول چه
” دے مخامخ کلى ته ورشئ اَؤ تاسو چه کله دے کلى ته ورننوزئ نو یو کُوچے به تړلے ومُومئ چه تر اوسه پرے هيچا لا سورلى نۀ ده کړے . هغه پرانزئ اَؤ دلته ئے راولئ .
اَؤ که څوک درنه دا پوښتنه وکړى چه تاسو دا کُوچے ولے پرانزئ نو ورته ووايئ چه زمُونږ دَ مالِک په کار دے . “
دواړه په مخه لاړل اَؤ هم هغه شان ئے ومُوندل لکه چه عيسىٰ ورته وئيلى وُو .
اَؤ کله چه هغوئ کُوچے راپرانستو نو دَ دے مالِکانو تپوس وکړو چه ” تاسو دا کُوچے ولے پرانزئ ؟ “
هغوئ جواب ورکړو چه ” دا زمُونږ دَ مالِک په کار دے . “
اَؤ هغوئ کُوچے عيسىٰ له راوستو ، بيا هغوئ په کُوچى باندے خپلے جامے واچولے اَؤ عيسىٰ ورباندے سور شو .
اَؤ خلقو په لاره کښے هم ورته خپلے جامے وغوړولے په کُومه لاره چه هغه تيريدو .
اوس څۀ وخت چه هغه دَ ښونانو دَ غرۀ نه مخ په کُوزيدو وو نو ټولو ملګرو اَؤ مُريدانو ئے په هغه ټولو قوتناکو کارُونو چه هغوئ ليدلى وُو دَ خُدائے ثنا ووئيله .
” مُبارک دے هغه راتلُونکے بادشاه چه دَ رب په نامه راځى ! سلامتى دِ وى په آسمان کښے اَؤ جلال دِ وى په اُوچت آسمان کښے . “
ځنو فريسيانو په دے ګڼه کښے عيسىٰ ته ووئيل ، ” اُستاذه ! خپلو مُريدانو ته ووايه چه غلى شى ! “
عيسىٰ جواب ورکړو ، ” زَۀ تاسو ته وايم که چرے هغوئ غلى پاتے شى نو ګټے به په چغو سر شى . “
هر کله چه هغه نزدے راغے ، ښار ئے وليدلو نو هغۀ په دے باندے وژړل ،
اَؤ وئے وئيل ، ” که چرے نن ورځ تا ته دا معلُومه وے چه کُومه دَ خير لاره ده ، خو نه ! دا ستا دَ نظر نه پټه ده !
يو وخت به په تا داسے راشى چه ستا دُښمنان به ستا مُحاصره وکړى ، هغوئ به ستا نه چاپير شى اَؤ دَ هر اړخ نه به دِ راګير کړى .
اَؤ په مزکه به دِ راګُزار کړى اَؤ تۀ اَؤ ستا بچى به ستا په ديوالُونو کښے دَ ننه وى اَؤ ستا يوه ګټه به هم دَ ګتے دَ پاسه پرے نۀ ږدى ځکه چه تا دَ خُدائے هغه مُقرر وخت ونۀ پيژندلو ، هر کله چه هغه راغے ! “
بيا عيسىٰ دَ خُدائے کور ته ننوتو اَؤ دَ سوداګرو په بهر راويستو ئے لاس پورے کړو .
اَؤ دا ئے ورته ووئيل ، ” صحيفے وائى چه ” زما کور به دَ عبادت ځائے وى “ ، خو تاسو ترے دَ ډاکوانو کنډر جوړ کړے دے . “
دَ خُدائے په کور کښے به هره ورځ عيسىٰ تعليم ورکولو . اَؤ مشران کاهنان اَؤ دَ شرعے عالمان دَ دَۀ دَ ژولو په تلاش کښے وُو چه دَ اُولسى مشرانو مرسته هم ورسره وه .
خو هغوئ په دے کښے بے وسه وُو ځکه چه دَ خلقو دَ هغۀ په خبرو يقين وو .
يوه ورځ چه عيسىٰ دَ خُدائے په کور کښے خلقو ته تعليم ورکولو اَؤ ورته ئے زيرے آؤرولو نو مشران کاهنان ، دَ شرعے عالمان اَؤ اولسى مشران راغلل .
اَؤ هغوئ ووئيل ، ” مُونږ ته ووايه چه دا تۀ په کُوم اِختيار داسے کارُونه کوے لګيا يئے ؟ دا واک اِختيار تاله چا در کړے دے ؟ “
عيسىٰ هغوئ ته جواب ورکړو ، ” زَۀ هم له تاسو نه يوه پوښتنه کوم ، ما ته وښايئ
چه آيا دَ يحيىٰ بپتسمه دَ آسمان نه وه يا دَ بنى آدمو نه ؟ “
په دے هغوئ دَ يو بل سره په بحث شول ، ” که چرے مُونږ ووايو چه له آسمان نه ، نو دے به راته ووائى چه بيا تاسو په هغۀ ايمان ولے رانۀ وړو ؟
اَؤ که چرے مُونږ ووايو چه دَ بنى آدمو دَ طرفه وه ، نو خلق به ټول مُونږ سنګسار کړى ځکه چه هغوئ په دے خبره قايل دى چه يحيىٰ يو نبى وو . “
نو هغوئ جواب ورکړو چه ” مُونږ هيڅ نۀ شو وئيلے . “
اَؤ عيسىٰ هغوئ ته ووئيل ، ” بيا به زَۀ هم دا درته ونۀ ښيم چه زَۀ دا کار په کُوم اِختيار کوم . “
نو بيا عيسىٰ خلقو ته دا مِثال تير کړو چه ” يو سړى دَ انګورو باغ ولګولو اَؤ باغوانانو ته ئے ورکړو اَؤ يو بل ملک ته دَ ډيرے مودے دَ پاره لاړو .
کله چه موسم راغے نو هغۀ يو نوکر باغوانانو ته ورواستولو چه ترے نه دَ هغۀ دَ پيداوار حصه راؤړى خو باغوانانو هغه ووهو اَؤ خالى لاس ئے واپس وليږلو .
هغۀ بيا بل نوکر ور واستولو خو هغه ئے هم بد بد ووهلو ، بے عزته ئے کړو اَؤ تش لاس ئے واپس راوشړلو .
هغۀ بيا دريم سړے ور واستوو خو هغه ئے هم زخمى کړو ، په تيښته ترے راغے .
بيا دَ انګُورو دَ باغ مالِک ووئيل چه اوس ما ته څۀ کول په کار دى ؟ زَۀ به خپل خوږ زوئے ورواستوم . کيدے شى چه دَ دَۀ مخ وکړى .
خو هر کله چه باغوانانو هغه وليدو نو يو بل ته ئے ووئيل ، دا ئے وارث دے ، راځئ چه مړ ئے کړو چه ميراث ئے مُونږ ته پاتے شى !
نو هغوئ هغه دَ انګُورو دَ باغ نه بهر راوويستو اَؤ مړ ئے کړو . نو اوس ووايئ چه دَ انګُورو دَ باغ مالِک به دَ هغوئ سره څۀ سلوک وکړى ؟
هغه به راشى اَؤ دا ټول باغوانان به مړۀ کړى اَؤ دَ انګورو باغ به بل چا ته ورکړى . “ هر کله چه هغوئ دا واؤريدل نو وئے وئيل ، ” خُدائے مه کړه ! “
خو هغۀ ورته ځير ځير وکتل اَؤ وئے وئيل ، ” نو بيا دَ صحيفو دَ دے عبارت څۀ مطلب دے ؟ ” کُوم کاڼے چه ګلکارانو رد کړے وو هم هغه دَ ګوټ سر ګاڼے شو . “
هر څوک چه په دے کاڼى راوغورزيږى هغه به ذرے ذرے شى اَؤ که چرے دغه کاڼے په چا راپريوځى نو هغه به هم ريز مريز شى . “
دَ شرعے عالمانو اَؤ مشرانو کاهنانو غوښتل چه هغۀ ته هم په هغه ځائے کښے لاس ورواچوى ځکه چه هغوئ په دے ورسيدل چه دا مِثال دَۀ په هغوئ پورے ووے خو هغوئ دَ خلقو نه ويريدل .
نو هغوئ په دے لټُون کښے وُو چه څنګه به ئے راګير کړُو . نو جاسُوسان ئے پټ دَ صادِقانو په جامه کښے ورواستول چه دَ هغۀ څۀ داسے خبرے راونيسى دَ کُومو په بهانه چه هغه ونيولے شى اَؤ دَ حاکِم زور اَؤ اِختيار ته وسپارلے شى .
هغوئ په هغۀ يو سوال وکړو اَؤ ورته ئے ووئيل ، ” اُستاذه ! مُونږ په دے خبر يُو ، څۀ چه تۀ وايئے اَؤ دَ څۀ تعليم چه ورکوے هغه حق دے . تۀ دَ چا مخ ملازه نۀ کوے خو په رښتيا هغه څۀ وايے چه دَ خُدائے لار ده .
ولے مُونږ ته قيصر له خراج ورکول په کار دى اَؤ که نه ؟ “
عيسىٰ دَ هغوئ په چل پوهه شو اَؤ ورته ئے ووئيل ،
” ما ته دَ سپينو زرو يوه سِکه وښايئ . په دے دَ چا تصوير دے اَؤ دَ چا نُوم ؟ “ هغوئ جواب ورکړو چه ” دَ قيصر . “
عيسىٰ ووئيل چه ” ښه ده ، قيصر ته خپل حق ورکړئ اَؤ خُدائے له خپل . “
دغه شان دَ خلقو په وړاندے دَ دوئ دا کوشش چه هغه په خبرو کښے راونيسى کامياب نۀ شو اَؤ دَ هغۀ په جواب هغوئ حق حيران غلى پاتے شول .
بيا ځنے صدُوقيان وړاندے راغلل . دا هغه خلق دى څوک چه دَ قيامت دَ ورځے نه مُنکر دى .
هغوئ دا سوال وکړو چه ” اُستاذه ! مُوسىٰ مُونږ ته دا ښائيلى دى چه که دَ چا ورور مړ شى اَؤ ښځه ئے پاتے شى اَؤ بچى ئے نۀ وى نو بل ورور دِ هغه کونډه وادۀ کړى اَؤ دَ هغۀ نسل دِ پيدا کړى .
نو اوس اُووۀ ورُوڼه وُو . وړُومبى وادۀ وکړو اَؤ بے اولاده مړ شو .
بيا دويم هغه ښځه واخسته ،
بيا دريم هم دغه شان اُووۀ واړه مړۀ شول خو دَ يو هم اولاد ونۀ شو .
وروستو دغه ښځه هم مړه شوه .
دَ قيامت په ورځ به دغه ښځه دَ چا وى ؟ ځکه چه اُوو واړو دَ هغے سره وادۀ کړے وو . “
عيسىٰ هغوئ ته ووئيل ، ” دَ دے دُنيا سړى اَؤ ښځے وادۀ کوى ،
خو هغه څوک چه دَ بل جهان لايق ګڼلے شوى دى ، هغوئ به دَ بيا راژوندى کيدو نه پس وادۀ نۀ کوى .
ځکه چه دَ هغے نه پس به هغوئ نۀ مرى ، هغوئ به دَ فرښتو په شان وى . هغوئ دَ خُدائے زامن دى ځکه چه هغوئ په بيا راژوندى کيدو کښے حصه دار دى .
اَؤ دا چه مړى به راژوندى کولے شى ، دا مُوسىٰ په خپله هم دَ جاړو دَ سوزولو په واقعه کښے بيان کړے دى چرته چه دَ مالِک په باب کښے وائى ، ” دَ اِبراهيم خُدائے ، دَ اِسحاق خُدائے اَؤ دَ يعقوب خُدائے . “
نو خُدائے دَ مړو خُدائے نۀ دے ، دَ ژوندو خُدائے دے . دَ هغۀ په نزد ټول ژوندى دى . “
په دے ځنو دَ شرعے عالمانو ووئيل ، ” اُستاذه ! ډير ښۀ دِ ووئيل . “
ځکه چه دَ دے نه پس دَ چا دا مجال نۀ وو چه په هغۀ باندے بل سوال وکړى .
عيسىٰ هغوئ ته ووئيل ، ” هغوئ څنګه دا وئيلے شى چه مسيح دَ داؤد زوئے دے ؟
ځکه چه داؤد په خپله په زبُور کښے وائى چه ” مالِک زما مالِک ته ووئيل ، زما ښى لاس ته کښينه ،
تر څو چه زَۀ ستا دُښمنان ستا دَ پښو لاندے نۀ کړم . “
داؤد خو په خپله هغۀ ته مالِک وائى ، نو بيا هغه دَ داؤد زوئے څنګه کيدے شى ؟ “
دَ ټولو خلقو په وړاندے عيسىٰ خپلو مُريدانو ته ووئيل ،
” دَ شرعے دَ عالمانو نه ځان ساتئ څوک چه په لويو لويو چُوغو کښے ګرځى اَؤ په بازارونو کښے دَ عزت په سلامُونو ډير خوشحاليږى اَؤ په عبادت خانو اَؤ په ميلمستياؤ کښے دَ مشرئ په ځائ کښيناستل خوښوى .
هم دا هغه خلق دى چه دَ کونډو مال خورى خو په ظاهره اُوږدے اُوږدے دُعاګانے کوى اَؤ دوئ ته به بدترينه سزا ورکړلے شى . “
عيسىٰ چه پاس وکتل نو وئے ليدل چه مالدار خلق دَ خُدائے دَ کور په خزانه کښے خپلے شکرانے اچوى .
اَؤ هغۀ يوه خواره کونډه وليده چه دوه پيسے ئے ورواچولے .
هغۀ ووئيل ، ” زَۀ تاسو ته دا وايم چه دے خوارے کونډے دَ نورو ټولو نه زيات واچول .
ځکه چه دے نورو چه په شکرانے کښے څۀ واچول هغوئ دَ مال دَ زيات والى په سبب واچول خو دَ هغے سره چه دَ خپلے ګُزارے نه هم کم وُو ، هغه ټول ئے واچول . “
ځنے خلقو دَ خُدائے دَ کور اَؤ دَ هغے دَ ښکلو کاڼو اَؤ په ورکړو شوو نذرانو چه دا ښايسته کړے شوى وُو ، ورپورے خبرے وکړلے . عيسىٰ ورته ووئيل چه
” دا څيزُونه چه تاسو وينئ ، وخت به راشى چه په دے کښے به يو کاڼے په کاڼى پاتے نۀ شى ، ټول به ونړولے شى . “
دوئ عيسىٰ ته ووئيل ، ” اُستاذه ! دا هر څۀ به کله کيږى ؟ اَؤ دَ دے دَ کيدو نخښے به څۀ وى ؟ “
عيسىٰ ووئيل ، ” پام کوئ چه څوک مو ګُمراه نۀ کړى ځکه چه ډير به راځى اَؤ زما دَ نُوم دعوىٰ به کوى اَؤ وائى به چه زَۀ هغه يم ! اَؤ وخت نزدے راغلے دے خو ورپسے مه ځئ .
اَؤ کله چه تاسو دَ جنګُونو اَؤ دَ جګړو واؤرئ نو وار خطا کيږئ مه ځکه چه دا څيزُونه به خامخا اول کيږى خو اَنجام به سمدستى ورپسے نۀ وى . “
بيا هغۀ دا ووئيل ، ” قامُونه به دَ قامُونو سره جنګيږى ، بادشاهئ دَ بادشاهئ سره .
لوئے لوئے زلزلے به راځى ، قحطُونه ، وباګانے به په ډيرو ځايُونو کښے راځى اَؤ په آسمان به هيبتناکے اَؤ لوئے نخښے ښکاره کيږى .
خو دَ دے هر څۀ نه آګاهو به هغوئ په تاسو پسے شى اَؤ تاسو به عذابوى . تاسو به عبادت خانو ته حواله کيږئ اَؤ بندى خانو ته به اچولے کيږئ . تاسو به دَ بادشاهانو اَؤ حاکمانو په وړاندے زما دَ نُوم په سبب ودرولى کيږئ .
اَؤ دا به ستاسو دَ پاره دَ شهادت موقع وګرزى .
خو ياد لرئ چه دَ آګاهو نه په خپله صفائى کښے دَ جواب ورکولو فکر ونۀ کړئ ،
ځکه چه زَۀ به په خپله تاسو ته دَ وينا داسے طاقت اَؤ حِکمت درکړم چه يو مُخالف به هم دَ دے قابل نۀ وى چه دے ته ټينګ شى يا ئے دروغ ثابت کړى .
تر دے چه ستاسو مور پلار ، ستاسو ورُوڼه ، ستاسو خپلوان اَؤ دوستان به مُو هم په حواله کړى ، په تاسو کښے به ځنے مړۀ کړے شى ،
اَؤ زما دَ نُوم په سبب به ټول تاسو سره کينه لرى .
خو ستاسو دَ سر يو ويښتۀ قدرے به هم ورکيږى نه ،
اَؤ دَ خپل صبر په سبب به خپل ژوندُون وګټئ .
خو هر کله چه تاسو دا ووينئ چه دَ بيتُ المُقدس نه فوځُونه راچاپير شوى دى نو تاسو پوهه شئ چه دَ هغۀ بربادى رانزدے ده .
نو بيا هغه څوک چه په يهوديه کښے وى ، غرُونو ته دِ وتښتى اَؤ څوک چه په ښار کښے وى ، هغوئ دِ دَ ښار نه بهر وځى اَؤ څوک چه دَ ښار نه بهر په کلو کښے وى هغوئ دِ ښار ته دَ ننه لاړ نۀ شى .
ځکه چه هم دا به دَ بدل آخستو ورځے وى اَؤ هر څۀ چه ليکلى شوى دى ، هغه به پُوره کيږى .
اَفسوس دے په هغه ښځو څوک چه په هغه ورځو کښے اُميدوارے وى اَؤ يا چه بچو ته تے ورکوى ! ځکه چه په مزکه به ډير لوئے مُصيبت خور وى اَؤ په دے خلقو به لوئے غضب وى .
هغوئ به په تُوره ټوټے ټوټے کيږى اَؤ ټولو ملکُونو ته به قيديان بوتللے کيږى اَؤ تر هغے ورځے پورے به بيتُ المُقدس دَ غيرو قومُونو تر پښو لاندے کيږى تر څو چه دَ هغو وخت تر سره شوے نۀ وى .
په نمر ، سپوږمئ اَؤ په ستورو کښے به نخښے څرګنديږى . دَ سمندر دَ شرهار اَؤ دَ چپو نه به په مزکه قومُونه پرشان وى .
په خلقو کښے به په مزکه دَ پيښيدُونکو واقعاتو دَ ويرے له کبله په اِنسان کښے ساه نۀ پاتے کيږى ځکه چه آسمانى قوتُونه به وجړقولے شى .
اَؤ بيا به هغوئ دا ووينى چه اِبن آدم به په وريځو کښے په ډير شان اَؤ شوکت اَؤ ډيرے لوئئ سره راځى .
هر کله چه دا هر څۀ پيښيدل شروع شى نو نيغ شئ اَؤ خپل سرُونه اُوچت کړئ ځکه چه ستاسو خلاصُون نزدے دے . “
عيسىٰ هغوئ ته دا مِثال تير کړو چه ” دَ انيځر ونے ته وګورئ يا ټولو ونو ته .
هر کله چه دا غوټئ وسپړى نو تاسو په خپله وينئ اَؤ پوهه شئ چه اوړے رانزدے دے .
هم دغه شان چه تاسو دا ټولے خبرے په کيدو ووينئ نو پوهه شئ چه دَ خُدائے بادشاهى نزدے راغلے ده .
زَۀ تاسو ته دا رښتيا وايم چه دا پيړئ به ختمه نۀ شى تر څو چه دا ونۀ شى .
آسمان اَؤ زمکه به پاتے نۀ شى خو زما کلام به تل تر تله پاتے وى .
خيال ساتئ اَؤ پام کوئ ! خپل زړُونه په بدمستئ ، نشو اَؤ دُنياوى غمُونو مه آخته کوئ ځکه چه هغه ورځ ناڅاپى تاسو لکه دَ لټ راګير نۀ کړى .
ځکه چه هغه ورځ په هر چا چه په دے ټوله دُنيا کښے دى ، دغسے راتلُونکے ده .
هر وخت بيدار اوسئ اَؤ دُعا غواړئ چه قوت ومُومئ اَؤ دَ دے پيښو نه بچ پاتے شئ اَؤ چه دَ اِبن آدم په وړاندے دَ ودريدو جوګه شئ . “
عيسىٰ دا ورځے دَ خُدائے په کور کښے په تعليم ورکولو تيرولے اَؤ بيا به هغه دَ شپے تيرولو دَ پاره دَ ښونانو غرۀ ته تلو .
اَؤ سحر وختى به ټول خلق دَ خُدائے کور ته راټوليدل چه دَ هغۀ خبرے واؤرى .
اوس دَ پتيرے ډوډئ دَ اختر ورځ ، چه ورته دَ فسح ورځ وائى ، نزدے وه .
اَؤ مشرانو کاهنانو اَؤ دَ شرعے عالمانو دا کوشِش کاوو چه څۀ داسے بهانه ولټوى چه عيسىٰ قتل کړى ، ځکه چه هغوئ دَ خلقو نه ويريدل .
خو بيا شيطان په يهُوداه اِسکريوتى کښے ورننوتو چه په هغه دولسو مُريدانو کښے يو وو .
اَؤ يهُوداه دَ مشرانو کاهنانو اَؤ دَ خُدائے دَ کور دَ افسرانو سره مشورے ته لاړو چه داسے څۀ بهانه پيدا کړى چه عيسىٰ څنګه ورته په حواله کړى .
هغوئ ډير خوشحاله شول اَؤ دَ هغۀ سره ئے دَ پيسو لوظ وکړو .
هغه رضا شو اَؤ دَ دے موقعے په لټُون کښے شو چه هغه په ټګئ هغوئ ته په حواله کړى .
بيا دَ پتيرے ډوډئ ورځ راغله په کُومه ورځ چه دَ فسح قُربانى کيدُونکى وه .
اَؤ عيسىٰ بيا پطروس اَؤ يوحنا دَ دے هداياتو سره واستول چه ” لاړ شئ اَؤ زمُونږ دَ پاره دَ فسح ډوډئ تياره کړئ چه وئے خورُو . “
هغوئ تپوس وکړو چه ” تۀ په کُوم ځائے کښے غواړے چه مُونږ دا تيارى وکړُو ؟ “
هغۀ جواب ورکړو چه ” څنګه چه تاسو ښار ته ننوزئ نو تاسو به يو سړے ووينئ چه دَ اوبو منګے به وړى . هغه چه کُوم کور ته ورننوزى نو هم هغه کور ته ورپسے ننوزئ .
اَؤ دَ کور خاوند ته دا پيغام ورکړئ ، اُستاذ وائى چه هغه دَ ميلمانو کمره کُومه ده چرته چه به زَۀ دَ مُريدانو سره دَ فسح ډوډئ خورم ؟
نو هغه به تاسو ته يوه لويه تياره کړے شوے بالا خانه وښائى ، نو هلته تيارى وکړئ . “
هغوئ لاړل اَؤ هلته ئے هر څيز دَ هغۀ دَ وينا په مُطابق وليدلو . هغوئ دَ فسح دَ پاره تيارى وکړه .
اَؤ چه وخت راغے نو عيسىٰ سره دَ خپلو رسُولانو ډوډئ ته کښيناستو .
اَؤ هغوئ ته ئے ووئيل چه ” زما دا څومره خواهش وو چه دَ خپل مرګ اَؤ مُصيبت دَ زغملو نه وړُومبے تاسو سره دَ فسح دا ډوډئ وخورم .
ځکه چه زَۀ تاسو ته دا وايم چه دَ دے نه پس به زَۀ تر هغے بيا دا ډوډئ هيچرے ونۀ خورم تر څو چه دَ خُدائے په بادشاهئ کښے دَ دے مقصد پُوره نۀ شى . “
بيا عيسىٰ يوه پياله واخسته اَؤ دَ شکر کولو نه پس ئے ووئيل ، ” دا واخلئ اَؤ په خپلو کښے ئے وويشئ .
ځکه چه زَۀ تاسو ته دا وايم چه دَ دے ساعت نه پس به زَۀ دَ انګُورو رس بيا تر هغے ونۀ څښم تر څو چه دَ خُدائے بادشاهى رانۀ شى . “
بيا هغۀ ډوډئ واخستله ، شکر ئے پرے وکړو اَؤ ما ته ئے کړه اَؤ هغوئ له ئے ورکړه اَؤ وئے وئيل ، ” دا زما بدن دے چه ستاسو دَ پاره ورکړے کيږى . زما دَ يادګار دَ پاره هم دغسے کوئ . “
اَؤ هم دغسے ئے دَ ډوډئ نه پس پيالئ واخستله اَؤ وئے وئيل چه ” دا پيالئ زما په هغه وينه چه ستاسو دَ پاره تويولے کيږى ، نوے لوظ دے .
خو ګورئ ! زما دَ مُخبر لاس هم ما سره په ميز باندے دے !
ځکه چه اِبن آدم څنګه چه مُقرر شوے دے ، هغه شان به ځى ، خو اَفسوس دے په هغه سړى دَ چا په مُخبرئ چه هغه په حواله کيږى ! “
په دے خبره هغوئ په خپلو کښے په بحث شُو چه په مُونږ کښے به دا کار څوک کوى .
بيا په هغوئ کښے تکرار وشو چه په هغوئ کښے به څوک دَ ټولو نه لوئے وګڼلے شى .
خو عيسىٰ ووئيل چه ” دَ قومُونو بادشاهان په خپلو خلقو حکُومت کوى اَؤ څوک چه پرے اِختيار لرى هغوئ ته دَ ملک خيرخواه وئيلے کيږى .
خو په تاسو کښے دِ داسے نۀ وى . په تاسو کښے دِ دَ ټولو نه لوئے ځان دَ ټولو نه وړُوکے ګڼى اَؤ ستاسو مشر دِ ستاسو خدمتګار وى .
ځکه چه په دے کښے څوک لوئے دے ؟ هغه څوک چه ډوډئ ته ناست وى اؤ که هغه څوک چه خدمت کوى ؟ يقينًا هغه څوک چه ډوډئ ته ناست وى . خو زَۀ دلته ستاسو په مينځ کښے دَ خدمتګار په شان يم .
تاسو هغه خلق يئ چه زما په آزميښتُونو کښے ما سره مظبُوط ولاړ وئ .
اَؤ اوس زَۀ هغه بادشاهى ستاسو دَ پاره مُقرروم چه زما پلار زما دَ پاره مُقرره کړے ده .
تاسو به زما په بادشاهئ کښے زما په ميز خورئ ، څښئ اَؤ دَ مُنصفانو په شان به په تختُونو کښينئ چه دَ اِسرائيل دَ دولسو قبيلو تر مينځه اِنصاف وکړئ .
شمعُونه ! اَئے شمعُونه ! ګوره ، خبردار شه ! شيطان تاسو ټول وغوښتلئ چه هغه تاسو لکه دَ غنمو دَ دانو وڅنډى .
خو ما ستا دَ پاره دا دُعا کړے ده چه ستا ايمان لاړ نۀ شى اَؤ هر کله چه تۀ راوګرزے نو تۀ خپل ورُوڼه مظبُوط کړه . “
پطروس جواب ورکړو چه ” مالِکه ! زَۀ تا سره قيد خانے اَؤ مرګ ته تيار يم ! “
عيسىٰ ووئيل ، ” پطروسه ! زَۀ تا ته وايم چه نن شپه به چرګ تر هغے بانګ ونۀ وائى تر څو چه تۀ زما دَ پيژندګلو نه درے ځله اِنکارى نۀ شے . “
عيسىٰ خپلو مُريدانو ته ووئيل ، ” هر کله چه ما تاسو بے څپلو اَؤ تش لاس بے له بټوے استولى وئ ، ولے تاسو دَ څۀ څيز حاجتمند شوئ ؟ “
هغوئ جواب ورکړو چه ” نه “ هغۀ ووئيل چه ” اوس دَ چا سره بټوے وى ، هغه دِ دَ ځان سره واخلى اَؤ خپلے کڅوړے دِ هم ورسره وى ، اَؤ که تُوره ورسره نۀ وى ، نو هغه دِ خپل کميس خرڅ کړى خو تُوره دِ واخلى .
ځکه چه صحيفے وائى چه ” هغه په باغيانو کښے حساب کړے شو ، “ اَؤ دا الفاظ به ضرُور زما په حقله پُوره کيږى بے شکه هر څۀ چه زما په باب کښے ليکلى شوى دى ، هغه به پُوره کيږى . “
هغوئ ووئيل ، ” ګوره مالِکه ! مُونږ سره دا دوه تُورے دى ! “ هغۀ ووئيل ، ” کافى دى ! “
بيا عيسىٰ بهر ووتو اَؤ دَ خپل دستُور په مُطابق دَ ښونانو غرۀ ته لاړو اَؤ مُريدان هم ورسره وُو .
هر کله چه هغه هغه ځائے ته ورسيدلو نو هغوئ ته ئے ووئيل ، ” دُعا غواړئ چه په آزميښت کښے پرے نۀ وزئ . “
هغه په خپله دَ هغوئ نه يو څو قدمه لرے لاړو ، په زنګنُونو شو اَؤ دُعا ئے شروع کړه .
” اَئے پلاره ! که دا چرے ستا رضا وى نو دا پياله له مانه لرے کړه خو زما رضا نه ، ستا رضا دِ پُوره شى . “
اَؤ په دغه وخت کښے يوه فرښته دَ آسمان نه رانازله شوه ، چه ئے مظبُوط کړى .
هر کله چه عيسىٰ دَ دُعا نه پاڅيدو اَؤ خپلو مُريدانو ته راستُون شو نو هغوئ ئے غم زپلى اُودۀ ومُوندل .
هغۀ ووئيل ، ” دا تاسو ولے اُودۀ يئ ؟ پاڅئ اَؤ دُعا وغواړئ چه تاسو په آزميښت کښے پرے نۀ وزئ . “
هغه ساعت چه عيسىٰ لا دا خبرے کولے نو ګڼ خلق راغلل . اَؤ يهُوداه نُومے سړے څوک دَ دولسو مُريدانو نه يو وو ، دَ هغوئ نه مخکښے وو . هغه عيسىٰ له راغے چه کښل ئے کړى .
خو عيسىٰ ووئيل ، ” يهُوداه ! تۀ دَ اِبن آدم مُخبرى په کښلولو کوے څۀ ؟ “
کله چه دَ عيسىٰ ملګرو دا وليدل چه څۀ کيږى نو هغوئ ووئيل ، ” مالِکه ! مُونږ دَ خپلو تُورو نه کار واخلُو څۀ ؟ “
اَؤ په هغوئ کښے يو دَ مشر کاهن په نوکر ګُزار وکړو اَؤ دَ هغۀ ښئ غوږ ئے پرے کړو .
خو عيسىٰ جواب ورکړو ، ” پريږدئ چه هغوئ خپل کار وکړى ! “ بيا هغۀ دَ هغه سړى په غوږ لاس کيښودو اَؤ روغ ئے کړو .
بيا عيسىٰ مشرانو کاهنانو اَؤ دَ خُدائے دَ کور حفاظت کوُونکو افسرانو اَؤ اُولسى مشرانو ته مخ راواړَوو چه دَ هغۀ په نيولو پسے راغلى وُو . هغۀ ووئيل ، ” ولے تاسو ما يو ډاکو ګڼئ چه تُورے کوتک په لاس زما په ګرفتارئ پسے راوتى يئ څۀ ؟
هره ورځ چه زَۀ تاسو سره دَ خُدائے په کور کښے وم نو تاسو ما ته لاس ونۀ چولو خو اوس دا ستاسو وخت دے اَؤ دَ تورے تيارے اِختيار . “
بيا ئے عيسىٰ ګرفتار کړو اَؤ بوئے تلو اَؤ دَ مشر کاهن کور ته ئے ننويستو اَؤ پطروس ورپسے وروستو وروستو روان وو .
هغوئ دَ غولى په مينځ کښے اور بل کړو اَؤ ګير چاپيره ترے کښيناستل اَؤ پطروس هم دَ هغوئ په مينځ کښے کښيناستو .
بيا يوے وينځے چه دَ اور په رڼا کښے هغه وليدو اَؤ ورته ئے نيغ وکتل نو وئے وئيل ، ” دا سړے خو هم ورسره وو ! “
خو پطروس دَ دے نه اِنکار وکړو . هغۀ ووئيل ، ” اَئے ښځے ! زَۀ ئے څۀ پيژنم ؟ “
لږه شيبه پس بل چا وليدو اَؤ وئے وئيل چه ” تۀ خو هم په هغوئ کښے يو يئے ! “ خو پطروس ووئيل چه ” نه ! هغه زَۀ نۀ یم ! “
يوه ګينټه به تيره وه چه يو بل تن نور هم په کلکه ووئيل چه ” بے شکه ، دا سړے هم ورسره وو ځکه چه دے هم ګليلى دے ! “
خو پطروس ووئيل ، ” سړيه ! زَۀ خبر نۀ يم چه دا تۀ لا څۀ وايئے ! “ په دے ساعت کښے چه هغۀ لا خبرے کولے نو چرګ بانګ ووے .
اَؤ بيا مالِک مخ راواړَوو اَؤ پطروس ته ئے وکتل اَؤ پطروس ته دَ مالِک خبرے رايادے شوے چه ” هم په دے شپه دَ چرګ دَ بانګ وئيلو نه مخکښے به تۀ درے ځله زما نه اِنکارى شے . “
نو هغه بهر لاړو اَؤ په چغو چغو ئے وژړل .
کُومو خلقو چه دَ عيسىٰ څوکئ کوله ، هغوئ ورپورے ټوقے وکړلے اَؤ وئے وهلو .
سترګے ئے ورله وتړلے اَؤ تپُوسونه ئے ترے شروع کړل ، ” اوس نبوت وکړه ! تۀ چا ووهلے ؟ دا راته ووايه ! “
اَؤ دغه شان هغوئ دَ هغۀ نور هم سپکاوے کولو .
اَؤ چه ورځ شوه نو اولسى مشران ، مشران کاهنان اَؤ دَ شرعے عالمان راټول شول اَؤ عيسىٰ ئے دَ خپلے جرګے وړاندے پيش کړو .
هغوئ ووئيل ، ” مُونږ ته ووايه چه تۀ په رښتيا مسيح يئے ؟ “ هغۀ جواب ورکړو ، ” که زَۀ درته وايم نو تاسو به په ما يقين ونۀ کړئ .
اَؤ که زَۀ درنه تپوسُونه وکړم نو تاسو به ځواب رانۀ کړئ .
خو دَ دے ساعت نه پس به اِبن آدم دَ حق تعالىٰ ښى لاس ته ناست وى . “
هغوئ ټولو ووئيل ، ” نو بيا تۀ دَ خُدائے زوئے يئے څۀ ؟ “ هغۀ جواب ورکړو ، ” دا تاسو وايئ چه زَۀ يم . “
هغوئ ووئيل ، ” ولے دَ نور شهادت څۀ حاجت شته ؟ مُونږ دَ دۀ دَ خپلے خُلے نه په خپله دا واؤريدل ! “
دَ دے سره ټوله غونډه پاڅيده اَؤ عيسىٰ ئے پيلاطوس ته بوتلو .
اَؤ په دے وينا ئے دَ هغۀ خلاف دعوىٰ شروع کړه ، ” مُونږ داسے سړے وليدلو چه زمُونږ دَ قوم خلق بدراه کوى اَؤ قيصر ته دَ خراج ورکولو نه خلق منع کوى اَؤ وائى چه زَۀ مسيح يعنى بادشاه يم . “
پيلاطوس دَ هغۀ نه تپوس وکړو ، ” ولے تۀ دَ يهُوديانو بادشاه يئے څۀ ؟ “ هغۀ ووئيل چه ” دا ستا وينا ده . “
نو بيا پيلاطوس مشرانو کاهنانو اَؤ حاضرو خلقو ته ووئيل چه ” زَۀ دَ دے سړى په جواب کښے هيڅ جُرم نۀ وينم . “
خو هغوئ اِصرار وکړو چه ” دَ هغۀ تعليمات په ټوله يهُوديه کښے دَ خلقو په زړونو کښے کرکه اَؤ نفرت پيدا کوى . دا دَ ګليل نه راشروع شو اَؤ تر دے ښاره راخور شو . “
کله چه پيلاطوس دا واؤريدل نو تپوس ئے وکړو چه ” ولے دا سړے ګليلى دے څۀ ؟ “
اَؤ چه دَ دے نه خبر شو چه عيسىٰ دَ هيروديس دَ رعيت سړے دے نو هغۀ دا مُقدمه هيروديس ته واستوله څوک چه په خپله په هغه ورځو کښے په بيتُ المُقدس کښے ديره وو .
کله چه هيروديس عيسىٰ وليدو نو دَ هغۀ په ليدو ډير خوشحاله شو ځکه چه دَ هغۀ په حقله ئے آؤريدلى خو وُو اَؤ دَ ډير وخت نه ئے دا تلوسه وه چه هغه ووينى اَؤ په دے طمع وو چه دَ هغۀ دَ لاسه څۀ مُعجزه په خپله ووينى .
هيروديس دَ عيسىٰ نه ډير تپوسُونه وکړل خو هغۀ هيڅ جواب ورنۀ کړو .
خو مشران کاهنان اَؤ دَ شرعے عالمان راغلل اَؤ ډير په زور سره ئے دَ هغۀ برخلاف مُقدمه شروع کړه .
بيا هيروديس اَؤ دَ هغۀ سپاهيانو دَ هغۀ سپکاوى وکړو اَؤ بے عزته ئے کړو اَؤ په ځليدُونکو جامو کښے ئے پيلاطوس ته واپس واستوو .
هم په هغه ورځ هيروديس اَؤ پيلاطوس دوستان شول ولے چه تر دغه وخته پورے دَ هغوئ دواړو په مينځ کښے دُښمنى وه .
پيلاطوس اوس مشران کاهنان ، مشران اَؤ ځنے خلق راوبلل ،
اَؤ ورته ئے ووئيل ، ” تاسو دا سړے ما ته دَ خلقو دَ بدراه کولو په اِلزام کښے راوستے دے خو لکه چه تاسو ګورئ ما په خپله ستاسو په وړاندے دَ هغۀ تحقيقات وکړل اَؤ په هغۀ کښے مے هغه جُرم ونۀ مُوندلو چه تاسو پرے دَ کُوم دعوىٰ کړے ده .
اَؤ نۀ هيروديس په کښے څۀ ومُوندل ځکه چه هغۀ هغه بيرته مُونږ ته راوليږلو . ښکاره ده چه هغۀ داسے څۀ جُرم نۀ دے کړے چه دَ مرګ لائق وى .
ځکه زَۀ دا تجويز کوم چه دَ يو څو کوړو سزا ورکړم اَؤ پرے به ئے ږدم . “
دَ اختر په موقعه به هغۀ ته دا اِجازت وو چه دَ هغوئ په وينا يو قيدى آزاد کړى .
خو ټولو په جمع چغے کړے ، ” دا سړے لرے کوه ! مُونږ ته برابا آزاد کړه ! “
دا سړے په ښار کښے دَ بغاوت اَؤ قتل په اِلزام قيد کړے شوے وو .
پيلاطوس هغوئ ته بيا مُخاطب شو اَؤ دا ئے غوښتل چه عيسىٰ آزاد کړى .
خو هغوئ چغے کړے ، ” دَئے په سولئ کړه ! دَئے په سولئ کړه ! “
هغۀ په دريم ځل بيا هغوئ ته ووئيل ، ” ولے ؟ دۀ څۀ ګُناه کړے ده ؟ ما هغه دَ څۀ غټ جُرم مُجرم نۀ دے مُوندلے ، ځکه به ئے زَۀ دَ کوړو په سزا آزاد کړم . “
خو هغوئ په ټينګه اَؤ په چيغو ووئيل چه ” عيسىٰ دِ په سولئ کړے شى ! “ اَؤ دَ هغوئ مُطالبه ومنلے شوه .
نو پيلاطوس دا فيصله وکړه چه دَ هغوئ دَ خوښے کار دِ وشى .
هغۀ هغه سړے آزاد کړو چه هغوئ غوښتو ، هغه سړے دَ بغاوت اَؤ قتل په جُرم کښے قيد شوے وو ، اَؤ عيسىٰ ئے دَ هغوئ مرضئ ته وسپارلو .
چه هغوئ عيسىٰ په سولئ کولو ته بوتلو نو شمعُون کرينى نومے سړے ئے راونيولو چه له ميرے نه راتلو ، سولئ ئے هغۀ ته په اوږه کړه اَؤ هغه ئے په عيسىٰ پسے سولئ په اوږه روان کړو .
ډير خلق ورپسے شول چه په کښے ګڼے ښځے هم وے ، چه سينے ئے وهلے اَؤ دَ هغۀ په حال ئے وير کولو .
عيسىٰ هغوئ ته مخ راواړوو اَؤ ورته ئے ووئيل ، ” اَئے دَ بيتُ المُقدس لُوڼو ! په ما پسے ژړا مه کوئ خو په خپل ځان اَؤ په خپل اَؤلاد وژاړئ .
ځکه چه هغه ورځے بے شکه راتلُونکی دى چه هغوئ به وائى چه بختورے دى شنډے چه کله ئے هم بچى نۀ دى راوړى اَؤ تے ئے هم نۀ دے ورکړے .
بيا به هغوئ غرُونو ته وائى چه په مُونږ راورغړئ ! اَؤ غونډو ته به وائى چه مُونږ پټ کړئ !
ځکه چه که دا کار دَ شنے ونے سره کيږى نو دَ وچے ونے سره به څۀ چل کيږى ؟ “
دَ عيسىٰ سره دوه بدمعاشان هم وُو څوک چه په سولئ کولو ته بوتلے شول .
اَؤ کله چه هغوئ کپرئ نومے ځائے ته ورسيدل نو هغه ئے هلته په سولئ کړو اَؤ بدمعاشان هم ورسره چه يو ئے ښى لاس اَؤ بل ئے په ګس لاس وو .
اَؤ خلق ئے تماشے ته ولاړ وُو اَؤ دَ هغوئ حاکمانو په هغۀ پورے ټوقے کولے ، ” هغۀ نور خلق بچ کول ، اوس دِ ځان بچ کړى که چرے په رښتيا دَ خُدائے غوره شوے مسيح وى ! “
سپاهيان هم په دے ټوقو کښے ورسره ملګرى شول اَؤ رامخکښے شول اَؤ هغۀ له ئے سرکه ورکړه .
اَؤ وئے وئيل ، ” که چرے تۀ دَ يهُوديانو بادشاه يئے نو خپل ځان بچ کړه ! “
اَؤ دَ هغۀ دَ سر دَ پاسه يوه تختئ وه چه پرے ليکلى وُو چه ” دا دَ يهُوديانو بادشاه دے . “
دَ بدمعاشانو نه يو چه هلته ځوړند وو عيسىٰ ته پيغور ورکړو ، ” ولے تۀ مسيح نۀ يئے څۀ ؟ نو بيا خپل ځان اَؤ مُونږ هم بچ کړه ! “
خو دويم هغه ورټلو اَؤ ورته ئے ووئيل چه ” تۀ دَ خُدائے نه نۀ ويريږے څۀ ؟ تا ته هم دَ دَۀ په شان سزا درکړے کيږى .
زمُونږ سره خو اِنصاف شوے دے . مُونږ خو دَ خپل عمل بدل بيا مُوندو ، ولے دے سړى خو هيڅ بد کار نۀ دے کړے . “
اَؤ هغۀ ووئيل ، ” اَئے عيسىٰ ! هر کله چه تۀ خپلے بادشاهئ ته راشے نو ما ياد کړه ! “
عيسىٰ جواب ورکړو ، ” زَۀ تا ته دا رښتيا وايم چه تۀ به نن ما سره په جنت کښے يئے . “
قريبًا دَ غرمے وخت وو اَؤ په ټول ملک کښے تيارۀ شوه اَؤ دَ ماسپښين تر دريو بجو پورے وه .
نمر پټ شو اَؤ دَ خُدائے دَ کور پړده په مينځ دوه ټوټے شوه .
نو بيا عيسىٰ يوه اُوچته چغه وويسته اَؤ وئے وئيل ، ” اَئے پلاره ! زَۀ خپل رُوح ستا په لاس کښے سپارم ! “ اَؤ دَ دے وينا سره ئے ساه ورکړه .
اَؤ صوبه دار دا هر څۀ وليدل اَؤ دَ خُدائے ثنا ئے بيان کړه . هغۀ ووئيل چه ” بے شکه چه دا سړے صادِق وو ! “
خو هغه ټولو خلقو چه تماشے ته راغونډ شوى وُو چه هغوئ دا واقعه وليده نو سينے ئے ووهلے اَؤ کورُونو ته بيرته لاړل .
دَ عيسىٰ ټول واقفان لرے ولاړ وُو اَؤ کُومے ښځے چه دَ ګليل نه ورپسے راغلے وے ، هغه هم ولاړے وے اَؤ دا هر څۀ ئے وليدل .
هلته يُوسف نومے يو سړے وو چه دَ جرګے ممبر هم وو ، يو نيک اَؤ صادِق سړے وو .
هغه دَ هغوئ په دے عمل اَؤ په صلاح کښے ورسره مُتفق نۀ وو . هغه دَ يهُوديانو دَ اريمتيه دَ ښار نه وو اَؤ دَ خُدائے دَ بادشاهئ په انِتظار وو .
نو دا سړے پيلاطوس ته لاړو اَؤ دَ عيسىٰ لاش ئے ترے وغوښتو .
دَ سولئ نه ئے راکُوز کړو اَؤ په مهينه لټه کښے ئے ونغښتو اَؤ په ګټ کښے ئے په کنستى شوى قبر کښے کيښودو چه دَ دے نه وړاندے په کښے بل څوک نۀ وو کيښودے شوے .
دا دَ جُمعے ورځ وه اَؤ دَ سبت ورځ شروع کيده .
کُومے ښځے چه ورسره دَ ګليل نه راغلے وے هغوئ ورپسے وے اَؤ هغوئ قبر په نخښه کړو اَؤ دا ئے کتل چه دَ عيسىٰ لاش څنګه کيښودے شوے وو .
بيا هغوئ کور ته لاړلے اَؤ عُود اَؤ لُوبان ئے تيار کړل اَؤ دَ شريعت په مُطابق ئے دَ سبت په ورځ آرام وکړو .
خو دَ اِتوار په ورځ سحر وختى ښځے قبر ته راغلے اَؤ هغه تيارے کړے خُوشبوئ ئے دَ ځان سره راؤړے .
اَؤ دَ قبر نه ئے کاڼے رغړيدلے وليدو .
هغوئ دَ ننه ورغلے خو دَ مالِک عيسىٰ لاش ئے هلته ونۀ مُوندلو .
دوئ لا په دے واقعه حيرانے ولاړے وے چه ناڅاپى دوه سړى په بريښناکو جامو کښے دَ هغوئ خوا کښے ولاړ وُو .
هغوئ وويريدلے اَؤ خپل سرُونه ئے مزکے ته ټيټ کړل خو هغوئ ورته ووئيل چه ” ژوندے په مړو کښے څله لټوئ ؟
هغه دلته نِشته ، هغه پاڅيدلے دے . تاسو رايادے کړئ هغه خبرے چه په ګليل کښے ئے درته کړے وے
چه اِبن آدم په څنګه دَ ګُناه ګارو سړو په لاس حواله کيږى اَؤ په سولئ به شى اَؤ په دريمه ورځ به ژوندے پاڅى . “
بيا هغوئ ته دَ عيسىٰ خبرے وريادے شوے ،
اَؤ دَ قبر نه په واپسئ ئے دا ټولے خبرے هغه يوولسو مُريدانو اَؤ نورو ټولو خلقو ته واؤرولے .
هغه ښځے مريم مګدلينى ، يوانه اَؤ دِ يعقُوب مور مريم وے اَؤ دوئ دَ هغه نورو ښځو سره رسُولانو ته دا خبرے وکړلے .
خو دا خبرے هغوئ ته عبث ښکاره شوے اَؤ هغوئ پرے باور ونۀ کړو .
خو پطروس پاڅيدلو اَؤ قبر ته ئے په منډه لاړو اَؤ چه ټيټ شو اَؤ دَننه ئے وکتل نو دَ تش کفن نه سيوا ئے نور هيڅ ونۀ ليدل اَؤ هغه په دے شوى کار اريان دريان کور ته لاړو .
هم په هغه ورځ اِماؤس نومے کلى ته دَ دوئ نه دوه کسان روان وُو چه دَ بيتُ المُقدس نه خوا اَؤ شا اَووۀ ميله لرے دے .
اَؤ په خپلو کښے ئے په دے واقعاتو خبرے کولے .
اَؤ هغوئ دَ يو بل سره په دے بحث کښے لګيا وُو نو عيسىٰ په خپله راغے اَؤ دَ هغوئ سره ملګرے شو .
خو دَ هغوئ سترګے بندے کړے شوے وے چه هغه ونۀ پيژنى .
هغۀ له هغوئ نه تپوس وکړو چه ” دا تاسو په تلو تلو کښے په څۀ بحث کولو ؟ “ هغوئ غم زپلى ودريدل .
نو کليوپاس نومے سړى ورته جواب ورکړو ، ” ولے تۀ په بيتُ المُقدس کښے يکى يو مُسافر يئے چه دَ دے واقعے نه خبر نۀ ئے چه په تيرو څو ورځو کښے هلته څۀ شوى دى ؟ “
هغۀ ورته ووئيل چه ” څۀ شوى دى ؟ “ هغوئ جواب ورکړو چه ” دَ عيسىٰ ناصرى په حقله چه دَ خُدائے په وړاندے په کلام اَؤ عمل دواړو کښے يو زورَور نبى وو .
اَؤ زمُونږ مشرانو کاهنانو اَؤ حاکمانو اَؤ ټولو خلقو هغه حواله کړو چه دَ مرګ حُکم پرے وشى اَؤ په سولئ ئے کړو .
خو زمُونږ دا طمع وه چه هم دا سړے به بنى اِسرائيل خلاص کړى ! خو يوه غټه خبره په کښے دا وشوه چه نن دريمه ورځ ده چه دا واقعه شوے ده .
اَؤ اوس زمُونږ دَ ډلے يو څو ښځو مُونږ په دے خبره حق حيران کړُو چه سحر وختى دَ هغۀ قبر ته تلے وے .
خو دَ هغۀ لاش ئے ونۀ مُوندو اَؤ دَ دے خبر سره بيرته راغلے چه هغو ته فرښتے ښکاره شوے اَؤ ورته ئے ووئيل چه هغه خو ژوندے دے .
نو زمُونږ يو څو کسان قبر ته لاړل اَؤ څۀ چه هغه ښځو وئيلى وُو هغه شان ئے وليدل خو هغه ئے ونۀ مُوندو . “
عيسىٰ جواب ورکړو چه ” اَئے ناپوهه خلقو اَؤ دَ نبيانو په ټولو خبرو ايمان راوړلو ناراسته زړُونو !
ولے دَ مسيح دَ پاره دا مُقرر نۀ وُو چه هغه به دا زحمتُونه وزغمى اَؤ په خپل جلال کښے به داخل شى ؟ “
بيا عيسىٰ له مُوسىٰ نه اَؤ له ټولو نبيانو نه هغه خبره واخسته چه څومره خبرے دَ هغۀ په حقله په صحيفو کښے راغلے دى اَؤ هغوئ ته ئے بيان کړه .
په دے وخت کښے هغوئ چه کُوم کلى ته تلل ، هغۀ ته نزدے وُو اَؤ عيسىٰ لا په مخه روان وو .
خو هغوئ هغۀ ته په کلکه ووئيل چه ” مُونږ سره پاتے شه ځکه چه ماښام کيدُونکے دے اَؤ ورځ په تيريدو ده . “ نو هغه دَ ننه لاړو اَؤ دَ هغوئ سره پاتے شو .
اَؤ کله چه هغه دَ هغوئ سره خوراک ته کښيناستو نو ډوډئ ئے راواخستله ، شکر ئے پرے وويستو ، ټُکړے ئے کړه اَؤ هغوئ ته ئے ورکړه .
بيا دَ هغوئ سترګے وغړيدے اَؤ هغه ئے وپيژندلو خو هغه دَ هغوئ دَ نظر نه غائب شو .
هغوئ يو بل ته ووئيل ، ” کله چه په لاره هغۀ زمُونږ سره خبرے کولے اَؤ دَ صحيفو تشريح ئے کوله نو څنګه زمُونږ زړُونه دَ جوشه ډک شوى وُو ! “
بيا هغوئ هغه ساعت پاڅيدل اَؤ بيرته بيتُ المُقدس ته روان شول . هلته هغوئ هغه يوولس مُريدان اَؤ نور ملګرى چه راټول وُو ، وليدل .
اَؤ وئيل ئے ، ” دا رښتيا دى چه مالِک پاڅيدلے دے اَؤ شمعُون ته ښکاره شوے دے ! “
نو بيا هغوئ ورته دَ خپلے لارے قيصه تيره کړه اَؤ ورته ئے ووئيل چه هغوئ څنګه مالِک دَ ډوډئ ماتولو په وخت وپيژندلو .
کله چه مُريدان په دے خبرو لګيا وُو نو عيسىٰ په خپله دَ هغوئ په مينځ کښے ودريدو اَؤ ورته ئے ووئيل ، ” السلام عليکم . “
هغوئ ويرے اَؤ هيبت واخستل اَؤ دا ګمان ئے کاوو چه ګنى پيرے دے .
خو هغۀ ورته ووئيل چه ” تاسو داسے وار خطا ولے يئ اَؤ ستاسو په زړُونو کښے دا قِسم قِسم وسوسے ولے پيدا کيږى ؟
زما لاسُونو اَؤ پښو ته وګورئ چه دا زَۀ يم . ما له لاس راوړئ اَؤ وګورئ ، دَ پيرى غوښه اَؤ هډُوکى نۀ وى لکه چه تاسو وينئ چه زَۀ ئے لرم . “
دَ دے وينا نه پس ئے خپل لاسُونه اَؤ پښے هغوئ ته وښودل .
دَ هغوئ اوس هم دَ خوشحالئ په وجه باور نۀ کيدو اَؤ لا حيران وُو ، نو هغۀ هغوئ ته ووئيل چه ” ستاسو سره دلته دَ خوراک دَ پاره څۀ شته که نه ؟ “
نو هغوئ ورله دَ ماهى يوه ټکړه ورکړه چه هغوئ وريته کړے وه .
هغۀ واخسته اَؤ دَ هغوئ په وړاندے ئے وخوړله .
عيسىٰ هغوئ ته ووئيل چه ” دا زما هغه کلام دے چه کله زَۀ ستاسو سره وم نو درته به مے وئيل چه دَ مُوسىٰ په شريعت کښے دَ نبيانو په صحيفو کښے اَؤ په زبُور کښے هر څۀ چه زما په حقله ليکلى شوى دى ، هغه به ضرُور پُوره کيږى . “
بيا هغۀ دَ هغوئ عقل روښانه کړو چه په صحيفو پوهه شى .
هغۀ ووئيل چه ” دا ليکلى شوى دى چه مسيح به زحمت وزغمى اَؤ په دريمه ورځ به له مړو نه بيا ژوندے پاڅى .
اَؤ دَ هغۀ په نامه به ټولو قومُونو ته دَ ګُناهونو نه دَ توبے اَؤ دَ معافئ وعظ کولے شى . تاسو دَ بيتُ المُقدس نه شروع شئ .
هم تاسو دَ دے هر څۀ ګواهان يئ .
اَؤ دا ګورئ ، زَۀ تاسو ته دَ خپل پلار کړے لوظ دراستوم ، دلته په دے ښار کښے تر هغے پاتے شئ تر څو چه په تاسو آسمانى قُوت نازل شى . “
بيا عيسىٰ هغوئ بهر دَ بيت عنياه پورے بوتلل اَؤ لاسُونه ئے اُوچت کړل اَؤ هغوئ له ئے برکت ورکړو .
اَؤ داسے وشُو چه په برکت ورکولو هغه دَ هغوئ نه جُدا شو اَؤ آسمان ته پورته کړے شو .
هغوئ ورته سجده وکړله اَؤ ډير په خوشحالئ بيتُ المُقدس ته واپس شول .
اَؤ خپل ټول وخت ئے دَ خُدائے په کور کښے دَ خُدائے په ثنا وئيلو کښے تيرولو .
په ازل کښے کلام وو اَؤ کلام دَ خُدائے څخه وو اَؤ کلام خُدائے وو ،
دغه په ازل کښے دَ خُدائے څخه وو .
اَؤ دَ هغۀ په وسيله ټول څيزُونه په وجُود کښے راغلل . څۀ چه په وجُود کښے راغلل ، يو څيز هم بغير دَ هغۀ نه په وجُود کښے رانۀ غے .
په هغۀ کښے ژوندون وو اَؤ هم دغه ژوندُون دَ بنى آدمو نُور وو .
اَؤ نُور په تيارۀ کښے ځليږى اَؤ تيارۀ پرے هيڅ کله هم غالبه نۀ شوه .
يحيىٰ نومے يو سړے دَ خُدائے له طرفه راغے .
هغه دَ نور دَ شهادت دَ پاره راغے چه ټول خلق دَ هغۀ په وسيله ايمان راؤړى .
هغه په خپله خو نُور نۀ وو ليکن دَ نُور دَ شهادت دَ پاره راغے .
اَؤ حقيقى نُور چه هر يو بنى آدم روښانه کوى هغه لا دُنيا ته راتلونکے وو .
هغه په دُنيا کښے وو اَؤ دُنيا دَ هغۀ په وسيله په وجُود کښے راغله خو دُنيا هغه ونۀ پيژندلو .
هغه خپل ځائے ته راغے خو دَ هغۀ خپلوانو هغه قبُول نۀ کړو .
خو کومو خلقو چه قبُول کړو هغوئ ته ئے دا حق ورکړو چه دَ خُدائے اَؤلاد شى يعنى هغوئ چه دَ هغۀ په نامه ايمان راؤړى ،
چه نۀ له وينے نه اَؤ نۀ له جسمانى شوق اَؤ نۀ دَ اِنسانى پلار په اِرادے بلکه له خُدائے نه پيدا شو .
نو کلام جُسه شو اَؤ هغه زمُونږ سره اوسيدو اَؤ مُونږ دَ هغۀ لوئى وليده ، داسے لوئى لکه چه دَ پلار دَ يو زوئے چه په فضل اَؤ حقيقت معمُور وى .
يحيىٰ دَ هغۀ په حق کښے شاهدى وکړله . هغۀ په چغو ووئيل چه ” دا هغه سړے دے چه ما ئے ذکر کړے وو يعنے دا چه هغه څوک چه له ما نه وروستو راځى هغه له ما نه وړُومبے شو ، زَۀ چه پيدا کيدم نو هغه وو . “
ځکه چه مُونږ ټولو دَ هغۀ دَ کُلهمى معمُورتيا نه په فضل باندے فضل ومُوندلو .
ځکه چه شريعت دَ مُوسىٰ په وسيله ورکړے شو خو فضل اَؤ حقيقت دَ عيسىٰ مسيح په وسيله راغلل .
خُدائے چرے هيچا نۀ دے ليدلے بے له خُدائے دَ يو زوئے نه ، هغه څوک چه دَ پلار په غيږ کښے دے اَؤ هم پلار هغۀ ښکاره کړے دے .
دَ يحيىٰ ګواهى دا وه ، کله چه يهوديانو له بيتُ المُقدس نه کاهنان اَؤ ليويان دَ دے تپوس دَ پاره وروليږل چه دا معلُومه کړى چه تۀ څوک يئے ؟
هغۀ اِقرار وکړو اَؤ اِنکار ئے ونۀ کړو ، خو اِقرار ئے وکړو چه ” زَۀ مسيح نۀ يم . “
هغوئ ترے تپوس وکړو چه ” بیا نو تهٔ څه یۓ ؟ تهٔ الیاس یۓ څهٔ ؟ “ هغه جواب ورکړو چه ” نه ، زهٔ هغهٔ هُم نه یم . “ ” تۀ هغه نبى يئے څۀ چه مُونږ ئے په اِنتظار کښے يُو ؟ “ هغۀ ځواب ورکړو چه ” نه . “
هغوئ بيا تپوس وکړو چه ” بيا نو تۀ يئے څوک ؟ ځکه چه مُونږ چا را استولى يُو هغوئ له جواب ورکړُو . تۀ دَ خپل ځان په حقله څۀ وايئے ؟ “
هغۀ ورته جواب ورکړو چه ” زَۀ په بيابان کښے دَ نعرے وهُونکى آواز يم چه : ” دَ مالِک لار نيغه کړئ ، “ لکه چه يشعياه نبى وئيلى وُو . “
ځنے فريسيان چه په جرګه کښے راغلى وُو
دَ هغۀ نه ئے تپوس وکړو ، ” که چرے نۀ تۀ مسيح ئے ، نۀ تۀ اِلياس يئے ، نۀ هغه نبى يئے ، نو تۀ بيا ولے بپتسمه ورکوے ؟ “
يحيىٰ جواب ورکړو ، ” زَۀ په اوبو بپتسمه ورکوم خو ستاسو په مينځ کښے يو کس ولاړ دے چه تاسو هغه نۀ پيژنئ ،
چه زما نه وروستو به راځى اَؤ زَۀ دَ دے لائق هم نۀ يم چه دَ هغۀ پيزار قدر پرانزم . “
دا خبرے په بيت عنياه کښے وشوے چه دَ اُردن بلے غاړے ته دے ، چرته چه يحيىٰ بپتسمه ورکوله .
بله ورځ يحيىٰ وليدل چه عيسىٰ هغه طرف ته راځى . هغۀ ووئيل چه ” وګورئ ! دَ خُدائے ګډورے چه دَ دُنيا ګُناه په ځان وړى !
دا هم هغه دے دَ چا په حقله چه ما وئيلى وُو چه زما نه به وروستو يو کس راځى چه له ما نه وړُومبے شو ځکه چه له ما نه اول وو .
ما هغه نۀ پيژندو چه هغه څوک دے ، خو مخض دا سبب چه زَۀ ولے راغلم اَؤ په اوبو بپتسمه ورکوم دَ دے دَ پاره چه هغه بنى اِسرائيلو ته څرګند کړے شى . “
يحيىٰ دا ګواهى هم وکړله چه ” ما رُوحُ القُدس دَ آسمان له مخے لکه دَ يوے کونترے په شان په راکُوزيدو وليدلو چه په هغۀ نازل شو .
ما دے نۀ پيژندو ، خو هغه چا چه زَۀ ئے په اوبو دَ بپتسمے ورکولو دَ پاره راليږلے يم هغۀ ما ته ووئيل ، هر کله چه تۀ رُوحُ القُدس په چا په راکُوزيدو ووينے اَؤ په چا رانازل شى نو تۀ به پوهه شے چه هم دا هغه سړے دے چه په رُوحُ القُدس به بپتسمه ورکوى .
ما دا په خپله وليدل اَؤ زَۀ په دے ګواهى کوم چه دا دَ خُدائے زوئے دے . “
په بله ورځ يحيىٰ دَ خپلو مُريدانو سره ولاړ وو
چه عيسىٰ ئے په خوا تير شو . يحيىٰ هغۀ پلو کتل اَؤ وے وئيل چه ” دا دَ خُدائے ګډُورے دے . “
دوؤ مُريدانو دَ هغۀ دا خبره واؤريده اَؤ په عيسىٰ پسے روان شول .
کله چه هغۀ بيرته مخ راواړوو اَؤ وئے کتل چه دوئ هغۀ پسے روان دى نو هغۀ ترے تپوس وکړو چه ” تاسو په څۀ پسے ګرزى ؟ “ هغوئ ووئيل ، ” اُستاذه ! تۀ کُوم ځائے پاتے کيږے ؟ “
عيسىٰ جواب ورکړو چه ” راځئ اَؤ وګورئ ، “ اَؤ هغوئ دَ هغۀ سره لاړل اَؤ هغه ځائے وليدو چرته چه هغه پاتے کيدو اَؤ هغه ورځ ئے دَ هغۀ سره تيره کړله اَؤ دَ څلورو بجو دَ مازيګر وخت وو .
دَ يحيىٰ دَ وينا نه پس چه په عيسىٰ پسے تلى وُو په دغه دوؤ کښے يو اندرياس دَ شمعُون ورور وو .
وړُومبے کار چه هغۀ وکړو هغه دا وو چه خپل ورور شمعُون ئے ومُوندلو اَؤ هغۀ ته ئے ووئيل ، ” مُونږ مسيح مُوندلے دے . “
هغۀ شمعُون عيسىٰ له راوستو . هغۀ ورته وکتل اَؤ وئے وئيل ، ” تۀ دَ يوحنا زوئے شمعُون يئے ، تا ته به کيفا وئيلے کيږى ، يعنے پطروس چه معنىٰ ئے ګټه ده . “
بله ورځ عيسىٰ ګليل ته دَ تلو نيت وکړو . په لارے ورته فيليپوس مخے له ورغے . عيسىٰ هغۀ ته ووئيل چه ” ما پسے راځه . “
فيليپوس دَ اندرياس اَؤ پطروس په شان دَ بيت صيدا اوسيدُونکے وو .
فيليپوس نتانىايل ته ورغے اَؤ ورته ئے ووئيل چه ” دَ چا ذکر چه دَ مُوسىٰ په شريعت کښے اَؤ نبيانو کړے دے هغه مُونږ وليدو ، دا عيسىٰ ناصرى دَ يُوسف زوئے دے . “
نتانىايل په حيرانتيا ووئيل چه ” دَ ناصرت ! آيا ناصرت کښے هم ښۀ څيز پيدا کيدے شى څۀ ؟ “ فيليپوس ورته ووئيل ، ” راخو شه اَؤ وئے ګوره . “
کله چه عيسىٰ نتانىايل په راتلو وليدلو نو وئے وئيل ، ” دا يو رښتينے اِسرائيلى دے ، په دَۀ کښے هيڅ ټګى نِشته . “
نتانىايل ترے تپوس وکړو ، ” دا زَۀ دِ څنګه وپيژندلم ؟ “ عيسىٰ ورته جواب ورکړو ، ” ما تۀ دَ انځر دَ ونے لاندے هغه وخت ليدلے وے چه لا فيليپوس تۀ نۀ وے بللے . “
نتانىايل ووئيل ، ” اُستاذه ! تۀ دَ خُدائے زوئے يئے اَؤ تۀ دَ اِسرائيلو بادشاه يئے . “
عيسىٰ جواب ورکړو ، ” آيا ستا دَ ايمان دَ راؤړو دغه وجه ده چه ما دَ اِنځير دَ ونے لاندے وليدے ؟ تۀ به دَ دے نه هم لوئے لوئے څيزُونه ووينے . “
بيا هغۀ ووئيل ، ” زَۀ تاسو ټولو ته رښتيا رښتيا وايم چه تاسو به آسمان پرانستے ووينئ اَؤ دَ خُدائے دَ فرښتو به په اِبن آدم ختل اَؤ بيا راکُوزيدل ووينئ . “
په دريمه ورځ دَ ګليل په قانا نُومے ځائے کښے يو وادۀ وو ، دَ عيسىٰ مور هم هلته وه ،
اَؤ عيسىٰ اَؤ دَ هغۀ مُريدان هم په کښے ميلمانۀ وُو .
چه مئے خلاص شول نو دَ عيسىٰ مور هغۀ ته ووئيل ، ” دَ دوئ سره مئے نۀ دى پاتے . “
عيسىٰ جواب ورکړو چه ” مورے ! زما اَؤ ستا پرے څۀ ؟ زما وخت لا نۀ دے راغلے . “
دَ هغۀ مور خادمانو ته ووئيل ، ” هر څۀ چه دَئے درته وائى هغه کوئ . “
هلته دَ ګټے شپږ چاټئ وے چه خوا په خوا پرتے وے ، دا دَ يهوديانو دَ دستُور په مُطابق دَ پاکيدو دَ پاره وے ، اَؤ په هره يوه کښے دَ دوؤ نه تر دريو منو پورے ځائے وو .
عيسىٰ خادمانو ته ووئيل چه ” دا چاټئ دَ اوبو نه ډکے کړئ . “ اَؤ هغه هغوئ تر خُلے خُلے ډکے کړے .
بيا هغۀ حُکم وکړو چه ” څۀ ترے وباسئ اَؤ دَ ميلمستيا مشر له ئے يوسئ . “ اَؤ هغوئ هم دغسے وکړل .
مشر اوبۀ وڅښلے اَؤ هغه مئے شوے وے . خو هغۀ ته دَ دے سبب نۀ وو معلُوم اګر چه هغه نوکرانو ته معلُومه وه چا چه اوبه راويستلے وے .
هغۀ دَ وادۀ زلمى ته ووئيل ، ” هر څوک ښۀ مئے اول ورکوى اَؤ معمولى تر هغے ساتى تر څو چه خلق ماړۀ شوى نۀ وى ، ليکن تا خو تر اوسه ښۀ مئے لا ساتلى دى . “
دَ ګليل په قانا نُومے ځائے کښے دَ عيسىٰ دا وړُومبئ مُعجزه وه چه عيسىٰ پرے خپله لوئى څرګنده کړه اَؤ دَ هغۀ مُريدانو په هغۀ ايمان راوړو .
دَ دے نه پس عيسىٰ دَ خپلے مور ، ورُوڼو اَؤ مُريدانو سره کفرنحُوم ته لاړو خو هغوئ هلته زيات ايسار نۀ شُو .
ځکه چه دَ يهوديانو دَ فسح دَ اختر ورځے رانزدے وے نو عيسىٰ بيتُ المُقدس ته لاړو .
هلته هغۀ دَ خُدائے په کور کښے دَ غوايانو ، ګډو اَؤ دَ کونترو سوداګران اَؤ صرافان په خپلو چوکو ناست وليدل .
عيسىٰ دَ پړى کروړه جوړه کړه اَؤ هغوئ ئے دَ خُدائے دَ کور نه بهر وشړل ، ګډے ، غوايان اَؤ هر څۀ . هغۀ دَ صرافانو تختے نسکورے کړے ، دَ هغوئ پيسے ئے ونوستلے ،
بيا هغه دَ کونترو خرڅوُونکو پسے راوګرزيدلو . هغۀ ووئيل ، ” دا لرے کړئ زما دَ پلار دَ کور نه بازار مه جوړوئ . “
دَ هغۀ مُريدانو ته دَ صحيفو دا ليک را ياد شو ” ستا دَ کور غيرت به ما وخورى . “
يهوديانو عيسىٰ له جواب ورکړو اَؤ تپوس ئے ترے نه وکړو چه ” تۀ دا کارُونه په کُوم اِختيار کوے ؟ مُونږ ته څۀ نخښۀ وښايه ؟ “
عيسىٰ جواب ورکړو چه ” دا دَ خُدائے کور ونړوئ اَؤ زَۀ به ئے درته په دريو ورځو کښے بيا ودان کړم . “
هغوئ ووئيل ، ” دا دَ خُدائے کور خو په شپږ څلويښت کاله کښے جوړ شوے دے ، اَؤ تۀ ئے راته په دريو ورځو کښے جوړوے ؟ “
خو دَ خُدائے دَ کوم کور ذکر چه هغۀ کولو هغه دَ دَۀ خپل وجُود وو .
دَ هغۀ دَ بيا راژوندى کيدو نه پس دَ هغۀ مُريدانو ته راياد شو چه هغۀ څۀ وئيلى وُو اَؤ دَ هغوئ په صحيفو اَؤ په هغه کلام چه عيسىٰ وئيلى وُو ئے يقين راغلو .
کله چه عيسىٰ لا دَ فسح دَ پاره په بيتُ المُقدس کښے ديره وو نو هغوئ هغه مُعجزے وليدے چه هغۀ ښکاره کړے اَؤ ډيرو خلقو پرے ايمان راؤړو .
خو عيسىٰ په خپله په هغوئ اِتبار نۀ کاوو ځکه چه هغۀ خلق ډير ښۀ پيژندل .
اَؤ هغۀ ته دَ هغو ټولو حال معلُوم وو اَؤ دَ بل چا دَ شاهدئ ورته ضرورت نۀ وو ځکه چه هغه په دے پوهيدلو چه دَ اِنسان په زړۀ کښے څۀ څۀ دى .
په فريسيانو کښے نيکوديموس نومے يو سړے وو چه دَ يهوديانو دَ جرګے غړے وو .
هغه عيسىٰ له دَ شپے راغے اَؤ ورته ئے ووئيل چه ” اُستاذه ! مُونږ ته معلومه ده چه تۀ دَ خُدائے راليږلے اُستاذ يئے . هيڅوک هم دا نخښے چه تۀ ښکاره کوے ، نۀ شى ښودلے اَؤ که خُدائے ورسره نۀ وى . “
عيسىٰ جواب ورکړو ، ” رښتيا رښتيا درته وايم ، تر څو چه سړے بيا پيدا نۀ شى هغه دَ خُدائے بادشاهى ليدلے نۀ شى . “
نيکوديموس ووئيل ، ” نو بيا دا څنګه مُمکنه ده چه يو سړے چه بُوډا وى نو هغه به بيا څنګه پيدا شى ؟ آيا هغه په دويم ځل دَ مور ګيډے ته ورننوتے شى څۀ ، چه بيا پيدا شى ؟ “
عيسىٰ جواب ورکړو ، ” زَۀ درته رښتيا وايم چه يو سړے به هم دَ خُدائے په بادشاهئ کښے تر هغے داخل نۀ شى تر څو چه هغه دَ اوبو اَؤ رُوحُ القُدس نه پيدا نۀ شى .
چه دَ اِنسان نه پيدا کيږى هغه جسم دے خو چه دَ رُوحُ القُدس نه پيدا کيږى هغه رُوح دے .
نو چه زَۀ تاسو ته دا وايم چه تاسو له بيا پيدا کيدل په کار دى نو په دے حيرانيږئ مه .
هوا ديخوا اخوا الوزى . تۀ دَ دے آواز خو آؤرے خو دا درته نۀ معلُوميږى چه دا دَ کُومے راځى اَؤ چرته ځى . دغه حال دَ هر هغه چا دے څوک چه دَ رُوحُ القُدس نه پيدا شوى دى . “
نيکوديموس بيا تپوس وکړو ، ” دا څنګه مُمکنه ده ؟ “
عيسىٰ ووئيل ، ” تۀ دَ يهوديانو اُستاذ يئے اَؤ دَ دے نه ناخبره يئے ؟
زَۀ درته رښتيا رښتيا وايم چه مُونږ هغه څۀ وايو چه څۀ راته معلُوم دى اَؤ دَ هغۀ شهادت کوُو چه څۀ مو ليدلى دى خو بيا هم تاسو زمُونږ شهادت نۀ منئ .
که چرے تاسو زما دَ مزکے په حقله خبرے نۀ منئ ، نو که زَۀ درته دَ آسمان خبرے ووايم نو تاسو به ئے څنګه ومنئ ؟
هيڅوک هم چرے آسمان ته نۀ دے ختلے بے دَ هغۀ نه چه دَ آسمان نه راکُوز شوے دے ، يعنے اِبن آدم چه دَ آسمان نه دے .
لکه څنګه چه مُوسىٰ په بيابان کښے مار په لوړه خيژولے وو دغسے به اِبن آدم هم وخيژولے شى ،
دَ پاره دَ دے چه هر څوک چه په هغۀ ايمان راؤړى نو هغه به هم په هغۀ کښے دَ تل ژوند ومُومى .
خُدائے دَ دے دُنيا سره داسے مينه وکړله چه خپل يکى يو زوئے ئے هم ورکړو چه هر هغه څوک چه په زوى ئے ايمان راؤړى هغه هلاک نۀ شى خو دَ تل عُمرى ژوندُون بيا مُومى .
خُدائے خپل زوئے دُنيا ته دَ دُنيا دَ مُجرم کولو دَ پاره نۀ دے راليږلے بلکه دَ دے دَ پاره چه دَ هغۀ په وسيله دُنيا خلاصُون بيا مُومى .
څوک چه په هغۀ ايمان راؤړى هغه به مُجرم هم نۀ شى خو چا چه پرے ايمان نۀ دے راوړے هغه خو دَ مخکښے نه مُجرم شوے دے ځکه چه دَ خُدائے دَ يکى يو زوى نه مُنکر دے .
اَؤ دَ مُجرم کيدلو سبب دا دے چه دُنيا ته نُور راغلے دے خو خلق دَ نُور په ځائے په تيارۀ ځکه خوشحاله وُو چه دَ هغوئ کارُونه بد وُو .
بدکاره سړے هميشه دَ نُور سره کينه لرى اَؤ ځان ترے ساتى هسے نۀ چه دَ دوئ کارُونه څرګند شى .
هر څوک چه نيک کارُونه کوى هغه نُور ته راځى ځکه چه کارُونه ئے په نُور کښے څرګند شى چه هغه دَ خُدائے په رضا کړى شوى دى . “
پس دَ دے نه عيسىٰ سره دَ مُريدانو يهوديه ته راغے اَؤ دَ هغوئ سره هلته ايسار شو اَؤ بپتسمه ئے ورکړه .
يحيىٰ هم په عينون کښے بپتسمه ورکوله ، کُوم چه شاليم ته نزدے دے ، ځکه چه په هغه ځائے کښے اوبۀ ډيرے وے اَؤ خلق په مخه بپتسمے ته راتلل .
دا دَ يحيىٰ دَ قيديدو نه وړاندے وُو .
دَ يحيىٰ دَ ځنے مُريدانو دَ يهوديانو سره دَ پاکيدو په حقله جګړه اُوچته شوه .
نو هغوئ يحيىٰ ته راغلل اَؤ ورته ئے ووئيل ” اُستاذه ! ستا سره دَ اُردن په پورے غاړه يو سړے وو دَ چا په حقله چه تا ګواهى کړے وه ، هغه هم بپتسمه ورکوى اَؤ خلق ورته راټوليږى . “
يحيىٰ جواب ورکړو چه ” سړے تش هغه څۀ اخستے شى څۀ چه دَ آسمان نه ورکړے کيږى .
تاسو په خپله په دے ګواهى ورکولے شئ چه ما وئيلى وُو چه زه مسيح نۀ يم ، زَۀ خو دَ هغه دَ وړاندے را استولے شوے يم .
ناوے دَ وادۀ دَ زلمى وى اَؤ دَ وادۀ دَ زلمى دوست څوک چه ولاړ وى اَؤ دَ هغۀ خبرے آؤرى ، هغه دَ وادۀ دَ زلمى په آواز آؤريدو دَ خوشحالئ نه په جامو کښے نۀ ځائيږى . دا خوشحالى اوس زما پُوره شوه .
په کار دى چه هغه لوئے شى اَؤ زَۀ ورکوټے .
څوک چه له پاس نه راځى هغه دَ هر چا نه پاس وى اَؤ څوک چه دَ مزکے پيدا دے هغه دَ مزکے دے اَؤ خبرے هم دَ مزکے کوى . څوک چه دَ آسمان نه راځى هغه په ټولو پاس دے .
هغۀ چه څۀ ليدلى اَؤ آؤريدلى وى دَ هغه ګواهى کوى ، خو هيڅوک هم دَ هغۀ ګواهى نۀ قبلوى .
چا چه دَ هغۀ ګواهى قبُوله کړله نو هغۀ دَ دے خبرے اِقرار وکړو چه خُدائے رښتينے دے .
ځکه چه څوک چه خُدائے را استولے وى هغه دَ خُدائے خبرے کوى ، ولے چه هغه رُوحُ القُدس بے اندازے ورکوى .
پلار دَ زوئى سره مينه کوى اَؤ هغۀ ته ئے ټول اِختيار ورکړے دے .
څوک چه په زوئے ايمان راؤړى نو هغه دَ تل ژوندُون لرى ، خو څوک چه دَ زوئے نافرمانى وکړى هغه به دا ژوندُون ونۀ وينى ليکن دَ خُدائے غضب په هغۀ دے . “
فريسيانو ته دا خبره معلُومه شوه چه عيسىٰ دَ يحيىٰ نه زيات مُريدان جوړوى اَؤ بپتسمه ورکوى .
رښتيا خبره خو دا ده چه عيسىٰ په خپله نه بلکه مُريدانو به ئے بپتسمه ورکوله .
کله چه عيسىٰ دَ دے نه خبر شو نو يهوديه ئے پريښودله اَؤ يو ځل بيا ګليل ته لاړو .
هغۀ ته دَ سامريه نه تيريدل وُو ،
اَؤ هلته دَ سامريانو سوخار نومے ښار ته راغے . دا ځائے هغه مزکے ته نزدے وو چه يعقُوب خپل زوى يُوسف ته ورکړے وو
اَؤ هغه چينه چه دَ يعقُوب کُوهے ورته وائى . دا دَ غرمے وخت وو چه عيسىٰ په سفر ستړے شوے وو اَؤ هغه دَ کُوهى سره کښيناستو .
په دے مينځ کښے يوه سامرئ ښځه اوبو وړلو ته راغله . عيسىٰ هغے ته ووئيل چه ” ما له اوبۀ راکړه . “
مُريدان ئے دَ خوراک سامان آخستو دَ پاره ښار ته تلى وُو .
سامرى ښځے ورته ووئيل چه ” تۀ يهودى زما غوندے سامرى ښځے نه اوبه څنګه غواړے ؟ “ دا خبره ياد لرل پکار دى چه يهوديان سامريانو سره خپل لوښى نۀ شريکوى .
عيسىٰ هغے ته جواب ورکړو چه ” که تۀ په دے خبر وَے چه دَ خُدائے بخښنه څۀ ده اَؤ تا نه چه څوک اوبۀ غواړى ، دا دے څوک ، نو تا به دَ هغۀ نه خواست کړے وو اَؤ هغۀ به تا ته دَ ژوندُون اوبۀ درکړے وے . “
هغه ښځے ووئيل چه ” مالِکه ! تا سره خو بوقه هم نِشته اَؤ دا کُوهے ژور دے ، نو تۀ ما ته دَ ژوندون اوبۀ څنګه راکولے شے ؟
تۀ زمُونږ دَ نيکۀ يعقُوب نه لوئے سړے يئے څۀ ، چا چه مُونږ له دا کُوهے راکړو اَؤ په خپله ئے اَؤ دَ هغۀ زامنو اَؤ دَ هغۀ څاروو دَ دے نه اوبۀ وڅښلے ؟ “
عيسىٰ ووئيل ، ” هر هغه څوک چه دا اوبۀ وڅښى هغه به بيا هم تږے کيږى .
خو کُومے اوبه چه زَۀ ورکوم دَ هغے دَ څښلو نه پس به څښُونکے هيڅکله هم بيا نۀ تږے کيږى . زَۀ چه کُومے اوبۀ ورکوم هغه به په هغۀ کښے دَ ننه يوه چينه شى چه هميشه به بهيږى اَؤ دَ تل ژوندُون به ورله ورکوى . “
ښځے ووئيل ، ” مالِکه ! هغه اوبۀ ما له راکړه نو زَۀ به هم بيا نۀ تږے کيږم اَؤ په دے لاره به بيا اوبو وړلو له نۀ راځم . “
عيسىٰ جواب ورکړو ، ” کورته لاړه شه ، خاوند دِ وبله اَؤ بيا راشه . “
هغے جواب ورکړو چه ” زما خاوند نِشته . “ عيسىٰ ووئيل ، ” تۀ دا صحيح وايئے چه ستا خاوند نِشته ،
سره دَ دے چه تا پينځۀ ميړُونه کړى وُو اَؤ اوس چه دَ کُوم سړى سره اوسے ، هغه ستا خاوند نۀ دے . “
هغے جواب ورکړو ، ” مالِکه ! ما ته داسے ښکارى چه تۀ نبى يئے .
زمُونږ نيکُونو په دے غرۀ عبادت کولو خو تاسو يهوديان وايئ چه په کُوم ځائے کښے چه دَ خُدائے عبادت کول په کار دى هغه په بيتُ المُقدس کښے دے . “
عيسىٰ ووئيل ، ” باور وکړه چه يو وخت داسے راتلُونکے دے چه نۀ خو به تاسو دَ آسمانى پلار عبادت په دے غر وکړئ اَؤ نۀ په بيتُ المُقدس کښے .
تاسو سامريان دَ هغه چا عبادت کوئ چه تاسو ئے نۀ پيژنئ ، خو مُونږ دَ هغه چا عبادت کوُو چه مُونږ ئے پيژنُو ، ځکه چه خلاصُون له يهوديانو نه دے .
خو وخت راتلُونکے دے بلکه اوس هم دے چه رښتينى سجدے کوُونکى به آسمانى پلار ته په رُوح اَؤ په رښتيا سجدے وکړى اَؤ پلار هم دغه شان عبادت کوُونکى غواړى .
خُدائے رُوح دے اَؤ هر څوک چه دَ هغۀ عبادت کوى هغه دِ هم په رُوح اَؤ په رښتيا سره دَ هغۀ عبادت وکړى . “
ښځے جواب ورکړو ، ” زَۀ پوهيږم چه مسح کړے شوے ، يعنے مسيح راتلُونکے دے . هر کله چه هغه راشى نو هغه به مُونږ ته هر څۀ وښائى . “
عيسىٰ ورته ووئيل ، ” هغه زَۀ يم ، زَۀ چه تا سره خبرے کوم . “
په دغه وخت دَ هغۀ مُريدان بيرته راغلل اَؤ په دے خبره حيران شول چه هغه يوے ښځے سره خبرے کوى خو په هغو کښے يو کس هم ونۀ وئيل چه تۀ څۀ غواړے ، يا تۀ دَ دے سره خبرے ولے کوے ؟
ښځے خپل منګے کيښودو اَؤ ښار ته لاړه اَؤ هلته ئے خلقو ته ووے چه
” راشئ ، يو سړے ووينئ چه ما ته ئے هر څۀ چه مے کړى دى ، ټول ئے ووئيل . کيدے شى چه دا مسيح وى ؟ “
هغوئ دَ ښار نه ووتل اَؤ دَ هغۀ طرف ته روان شول .
په دے دوران کښے مُريدانو په هغۀ زور لګولے وو چه ” اُستاذه ! څۀ وخوره ! “
خو هغۀ ووئيل ، ” زما سره داسے خوراک دے چه تاسو ته ئے هيڅ پته نِشته . “
په دے مُريدانو يو تر بله ووئيل چه ” آيا چا هغۀ له خوراک راوړے دے څۀ ؟ “
خو عيسىٰ ووئيل چه ” زما خوراک څښاک هغه دے چه زَۀ دَ هغۀ رضا وکړم اَؤ هغه کار پُوره کړم کُوم له چه را استولے شوے يم .
آيا تاسو دا نۀ وايئ چه څلور مياشتے نورے دى اَؤ بيا به لَو ګډ شى ؟ خو زَۀ تاسو ته دا وايم چه وګورئ ، ګير چا پيره پټو ته وګورئ چه هغه بيا دَ لَو دَ پاره تيار شوى دى .
لَوګرے خپله مزدورى آخلى اَؤ دَ تل ژوندُون دَ پاره فصل راټولوى دَ دے دَ پاره چه کرُونکے اَؤ لَوګرے دواړه په شريکه خوشحالى وکړى .
هم دغه وجه ده چه دا وئيلے شوى دى چه يو ئے کرى اَؤ بل ئے ريبى .
ما تاسو دے له واستولئ چه هغه فصل وريبئ په کُوم باندے چه تاسو څۀ کړاؤ نۀ دے کړے ، نورو ځان وکړوو اَؤ تاسو راغلئ اَؤ هغه فصل مو واخستو اَؤ دَ هغوئ په برخه کښے شريک شوئ . “
دَ هغه ښار ډير سامريان دَ هغے ښځے په دے ګواهئ راغلل چه ما کله هم چه څۀ کړى دى هغه ټول ئے ما ته ووئيل ، اَؤ په عيسىٰ ئے ايمان راوړلو .
کله چه دغه سامريان هغۀ له راغلل نو دا منت ئے ورته وکړو چه مُونږ سره پاتے شه ، اَؤ هغه هلته دوه ورځے ايسار شو .
نور هم ګڼو کسانو دَ هغۀ دَ کلام په وجه په هغۀ ايمان راؤړو .
اَؤ هغوئ هغه ښځے ته ووئيل چه ” دا تش ستا دَ هغے وينا په وجه نه دى چه مُونږ په دۀ ايمان راوړے دے بلکه مُونږ دَ هغۀ کلام په خپله واؤريدو اَؤ مُونږ په دے پوهه شوو چه دَئے په حقيقت کښے دَ دُنيا خلاصوُونکے دے . “
کله چه دوه ورځے تيرے شوے نو عيسىٰ ګليل ته روان شو .
ځکه چه عيسىٰ په خپله دا وئيلى وُو چه يو نبى په خپل وطن کښے بے عزته وى .
نو ګليل ته په رسيدو ګليليانو دَ هغۀ هر کلے وکړو ځکه چه دَ بيتُ المُقدس په اختر کښے چه هغۀ څۀ کړى وُو هغه ټول هغوئ ليدلى وُو اَؤ هغوئ په خپله په دغه اختر کښے شامل وُو .
عيسىٰ يو ځل بيا په ګليل کښے قانا نُومے ځائے ته لاړو چرته چه هغۀ له اوبو نه مئے جوړ کړى وُو . هلته يو سرکارى حاکم وو چه زوئے ئے په کفرنحُوم کښے ناجوړه پروت وو .
کله چه هغۀ واؤريدل چه عيسىٰ دَ يهوديه نه ګليل ته راغلے دے نو هغۀ په زارو ورته ووئيل چه ” ما سره لاړ شه اَؤ زما زوئے جوړ کړه څوک چه مرګى حال دے . “
عيسىٰ هغۀ ته ووئيل چه ” دَ نخښو اَؤ مُعجزو کتو نه وړاندے خو به تاسو هيچرے ايمان نۀ راؤړئ . “
هغه حاکم ورته بيا ووئيل چه ” صاحبه ! زما دَ زوئے دَ مرګ نه وړاندے راسره لاړشه . “
بيا عيسىٰ ووئيل ، ” کورته واپس شه ، زوئے به دِ ژوندے وى . “ عيسىٰ چه څۀ ووئيل هغه سړى پرے يقين وکړو اَؤ کور ته روان شو .
هغه لا په لاره وو چه غُلامانو ئے ورته خبر راؤړو چه ” زوئے خو دِ جوړ شو ! “
نو هغۀ تپوس ترے وکړو چه ” څۀ وخت هغه جوړ شو ؟ “ هغوئ ووئيل چه ” پرُون ماسپښين هغه تبے پريښودلو . “
پلار ئے پوهه شو چه دا هم هغه وخت وو چه عيسىٰ هغۀ ته وئيلى وُو چه زوئے به دِ جوړ شى ، اَؤ هغۀ اَؤ دَ هغۀ ټول خاندان پرے ايمان راؤړو .
دا دَ عيسىٰ دَ يهوديه نه ګليل ته دَ راتلو نه پس دويمه مُعجزه وه .
پس له هغے عيسىٰ بيتُ المُقدس ته دَ يهوديانو په يو اختر کښے دَ شامليدو دَ پاره لاړو .
په بيتُ المُقدس کښے دَ ګډو دَ دروازے څخه يو تالاؤ دے چه پينځۀ ستنے په کښے ولاړے دى اَؤ دَ يهوديانو په ژبه کښے ورته بيت صيدا وائى .
په دے ستنو کښے ګڼ ناروغه ګوډ ، شل اَؤ ړاندۀ پراتۀ وُو .
په دغه خلقو کښے يو سړے وو چه دَ دوه کم څلويښتو کالو راسے شل وو .
کله چه عيسىٰ هغه هلته پروت وليدو اَؤ دَ دے نه خبر شو چه دے دَ دومره مُودے راسے بيمار دے ، نو هغۀ ورته ووئيل ، ” آيا تۀ روغيدل غواړے څۀ ؟ “
هغۀ جواب ورکړو چه ” صاحبه ! زما هيڅوک نِشته چه هر کله چه اوبۀ وخوځولے شى چه ما دے تالاؤ ته ورکُوز کړى اَؤ کله چه زَۀ وروخوځم نو بل زما نه مخکښے وردانګلى وى . “
عيسىٰ جواب ورکړو ، ” په خپلو پښو ودريږه ، خپله بستره واخله اَؤ ځه ! “
سړے سمدستى جک جوړ شو ، خپله بستره ئے واخسته اَؤ روان شو . دا دَ سبت ورځ وه .
نو ديهوديانو هغه روغ کړى شوى سړى ته ووئيل ، ” دا دَ سبت ورځ ده . دَ سبت په ورځ تا ته دَ خپلے بسترے دَ وړلو اِجازت نِشته . “
هغۀ جواب ورکړو چه ” کُوم سړى چه زَۀ روغ کړم هغۀ ما ته حُکم راکړو چه خپله بستره واخله اَؤ ځه . “
هغوئ دَ هغۀ نه تپوس وکړو چه ” هغه سړے څوک دے چه تا ته ئے ووئيل چه خپله بستره واخله اَؤ ځه ؟ “
خو هغه شل سړى ته څوک چه روغ کړے شوے وو دا نۀ وه معلُومه ځکه چه هلته ډيره ګڼه وه اَؤ عيسىٰ په ګڼه کښے ديخواه اخواه شوے وو .
لږ ساعت پس عيسىٰ هغه دَ خُدائے په کور کښے وليدو اَؤ ورته ئے ووئيل ، ” اوس چه تۀ بيا ښۀ شوے يئے نو ګُناه کول پريږ ده ، ګنى دَ دے نه به هم درته زيات تکليف پيښ شى . “
هغه سړے په مخه لاړو اَؤ يهوديانو ته ئے ووئيل چه ” دا زَۀ چه چا روغ کړے وم دا عيسىٰ وو . “
دا دَ سبت ورځ دَ دغه قِسم کارُونو کولو سبب وو چه يهوديان ئے راوپارول اَؤ عيسىٰ ئے په عذاب کړو .
ولے عيسىٰ جواب ورکړو چه ” زما پلار لا تر اوسه کار کوى اَؤ زَۀ هم کار کوم . “
په دے يهوديان نور هم دَ هغۀ په مرګ پسے شول ځکه چه يواځے دا نه چه هغۀ دَ سبت حُکم ماتولو بلکه دا هم چه هغۀ خُدائے ته خپل پلار وئيل اَؤ دَ هغۀ سره ئے دَ برابرئ دعوىٰ کوله .
دَ دے اِلزام په جواب کښے عيسىٰ ووئيل چه ” زَۀ تاسو ته رښتيا رښتيا وايم ، زوئے په خپله هيڅ نۀ شى کولے بے له هغه کار نه چه وينى چه پلار ئے کوى . څۀ چه پلار کوى هغه زوئے هم کوى .
ځکه چه پلار دَ زوئے سره مينه کوى اَؤ خپل ټول کارُونه ورته څرګندوى . لا دَ دے نه زيات لوئے کارُونه به ورته داسے څرګند کړى چه تاسو به حيران پاتے شئ .
لکه چه پلار مړى پاڅوى اَؤ هغوئ له ژوند ورکوى دغه شان زوئے هم هر چا له چه غواړى ژوند ورکوى .
بيا دا چه پلار دَ يو کس هم عدالت نۀ کوى بلکه دا اِختيار ئے هم زوئے ته سپارلے دے .
اَؤ دا دَ هغۀ مرضى ده چه ټول دِ دَ زوئے هم په هغه شان عزت کوى لکه چه دَ پلار ئے کوى . څوک چه دَ زوئے عزت نۀ کوى هغه دَ پلار عزت نۀ کوى چه هغه ئے را استولے دے .
رښتيا رښتيا تاسو ته وايم ، کُوم سړے چه زما خبرو ته غوږ ږدى اَؤ په هغه چا باور لرى چه زَۀ ئے را استولے يم هغه تل عُمرى ژوندوُن لرى اَؤ په هغۀ به دَ سزا حُکم ونۀ شى ځکه چه هغه دَ مخکښے نه دَ مرګ نه ژوندُون ته آؤړيدلے دے .
رښتيا رښتيا تاسو ته وايم ، يو وخت داسے راروان دے اَؤ بے شکه چه هغه بيا راغلے دے چه مړى به دَ خُدائے دَ زوى آواز آؤرى اَؤ چه څوک ئے واؤرى هغه به راژوندى شى .
ځکه چه څۀ رنګ چه پلار دَ تل ژوندُون لرى دغه شان ئے زوى له هم دَ تل ژوندُون اِختيار ورکړے دے چه دَ تل ژوندُون ولرى .
دَ اِبن آدم په حيث هغۀ ته دا اِختيار هم ورکړے شوے دے چه هغه عدالت وکړى .
په دے حيرانيږئ مه ځکه چه يو داسے وخت راتلُونکے دے چه هغه ټول څوک چه په قبرُونو کښے دى به دَ دَۀ آواز آؤرى .
اَؤ چا چه نيکى کړى وى هغوئ به دَ تل ژوندُون دَ پاره اَؤ چا چه بد کړى وى هغوئ به دَ سزا دَ پاره راپورته کړے شى .
زَۀ په خپله هيڅ نۀ شم کولے . زَۀ فيصله کوم څنګه چه ما ته وئيلى شوى دى اَؤ زما فيصله هم دَ اِنصاف ده ځکه چه زما مقصد زما دَ مرضئ نۀ دے بلکه دَ هغۀ دَ مرضئ دے چا چه زَۀ راليږلے يم .
که چرے زَۀ دَ خپل ځان ګواهى کوم نو دغه ګواهى رښتُونى نۀ ده .
بلکه يو بل هم شته چه هغه زما دَ پاره ګواهى ورکوى اَؤ زما دا يقين دے چه دَ هغۀ ګواهى رښتُونى ده .
تاسو يحيىٰ ته هم خپل اَستازى وراستولى وُو اَؤ دَ دے حقيقت ګواهى مو ترے حاصله کړه .
په دے نه چه ګنى زَۀ دَ انسانى ګواهئ حاجتمند يم خو زَۀ تاسو ته دا خبره دريادوم دَ دے دَ پاره چه تاسو خلاصُون ومُومئ .
يحيىٰ په مِثال دَ يوے ډيوے وو چه تيزه رڼا ئے وه اَؤ دَ څۀ وخت دَ پاره تاسو دے ته هم تيار وئ چه دَ هغۀ په رڼا کښے خوشحالى وکړئ .
خو زَۀ دَ يحيىٰ له ګواهئ نه لويه ګواهى لرم ځکه چه هغه کارُونه چه زما پلار ما ته حواله کړى وُو چه زَۀ ئے وکړم اَؤ سر ته ئے ورسوم ، دا کارُونه زما ګواهى ورکوى چه پلار زَۀ را استولے يم .
پلار چه زَۀ ئے را استولے يم زما ګواهى کړے ده چه هيڅ کله تاسو هم دَ هغه آواز نۀ دے آؤريدلے اَؤ نۀ مو هغه ليدلے دے .
خو دَ هغۀ کلام په تاسو کښے هيڅ ځائے نۀ دے مُوندلے ځکه چه په تاسو کښے يو هم په هغۀ باور نۀ کوى څوک چه هغۀ را استولے دے .
تاسو صحيفے لولئ اَؤ دا مو فرض کړى دى چه دَ دوئ په ساتلو به تاسو دَ تل ژوندُون ومُومئ خو هغوئ هم زما په حقله ګواهى ورکوى .
بيا هم تاسو زما طرف ته راتلل نۀ خوښوئ چه دَ تل ژوندُون ومُومئ .
زَۀ دَ چا نه دَ عزت طمعدار نۀ يم .
ځکه چه ما ته ښۀ معلومه ده چه ستاسو په زړُونو کښے دَ خُدائے مينه نِشته .
زَۀ دَ خپل پلار په نامه راغلے يم اَؤ تاسو ما نۀ قبلوئ خو که بل څوک په خپله نامه راشى نو تاسو به ئے قبُول کړئ .
تاسو څۀ رنګ دَ ايمان خاوندان کيدے شئ کله چه تاسو دَ يو بل نه دَ عزت اُميد لرئ اَؤ هغه عزت چه دَ واحد خُدائے له طرفه دے ، لټُون نۀ کوئ .
دا خيال مۀ کوئ چه زَۀ ګنى دَ پلار په عدالت کښے تاسو مُجرمان ګرزوم . مُوسىٰ تاسو مُجرمان کړى يئ ، هغه مُوسىٰ چه تاسو پرے خپل اُميدُونه تړلى دى .
که چرے تاسو په مُوسىٰ ايمان لرئ نو په ما به ئے هم لرئ ځکه چه هغۀ څۀ ليکلى دى ، هغه زما په حقله دى .
خو که تاسو په هغے چه څۀ هغۀ ليکلى دى ، ايمان نۀ لرئ نو څۀ چه زَۀ وايم په هغے به څۀ رنګ ايمان ولرئ . “
څۀ مُوده پس عيسىٰ دَ ګليل دَ درياب بلے غاړے ته لاړو چه تيبرياس هم ورته وائى .
اَؤ يوه لويه ګڼه ورپسے وه چا چه دَ ناروغو دَ روغولو اَؤ دَ رنځُورانو دَ روغيدو ننداره ليدلے وه .
بيا عيسىٰ دَ غرۀ لمنے ته لاړو اَؤ هلته دَ مُريدانو سره کښيناستو .
دَ فسح دَ اختر وخت رانزدے وو کُوم چه دَ يهوديانو لوئے اختر وى .
بيا چه عيسىٰ خپلے سترګے اُوچتے کړے نو يوه لويه ګڼه ئے وليده چه دَ هغۀ په طرف راروانه ده . نو عيسىٰ فيليپوس ته ووئيل چه ” مُونږ به دَ دے خلقو دَ پاره ډوډئ دَ کُومه را پيدا کوو ؟ “
دا ئے صرف دَ هغۀ دَ آزميښت دَ پاره ووئيل ، ګنى هسے عيسىٰ ته دا معلُومه وه چه هغه به څۀ کوى .
فيليپوس ورته جواب ورکړو چه ” په دوؤ سوو دينارو به هم دومره ډوډئ ونۀ شى چه دَ دے خلقو لږه لږه ورسى . “
دَ هغۀ په مُريدانو کښے يو مُريد اندرياس چه دَ شمعُون پطروس ورور وو ، هغۀ ته ئے ووئيل چه
” دلته يو هلک دے . دَ هغۀ سره دَ اوربشو پينځۀ ډوډئ اَؤ دوه کبان شته ، خو هغه به دَ دے دومره خلقو دَ پاره څۀ وى ؟ “
عيسىٰ ووئيل ، ” دا خلق کښينوئ . “ هلته ښه ډير واښۀ وُو ، نو سړى چه خوا اَؤ شا پينځۀ زره وُو ، کښيناستل .
بيا عيسىٰ ډوډئ واخستے ، شکر ئے وکړو اَؤ هغه ئے په هغه ناستو خلقو وويشلے اَؤ هم دغه رنګ عمل ئے دَ کبانو سره وکړو اَؤ هغوئ په مړه ګيډه وخوړل .
کله چه ټولو ښۀ په مړه خيټه خوراک وکړو نو هغۀ خپلو مُريدانو ته ووئيل ، ” دا پاتے شوے ټُکړے راټولے کړئ دَ دے دَ پاره چه هيڅ هم درنه ضائع نۀ شى . “
هغوئ داسے وکړل اَؤ دَ هغه پنځو ډوډو دَ خوړلو نه پس دومره ټُکړے پاتے شوے چه دولس ټوکرئ ترے ډکے شوے .
کله چه خلقو دَ عيسىٰ دا مُعجزه وليده نو دا خبره خوره شوه چه په رښتيا دا به هم هغه نبى وى دَ کُوم دَ راتلو زيرے چه شوے وو .
عيسىٰ چه دَ دے نه خبر شو چه هغوئ دَ هغۀ دَ نيولو اَؤ خپل بادشاه جوړولو په اِراده دَ راتلو نيت لرى نو هغه بيرته غرۀ ته ستُون شو .
چه شپه خوره شوه نو دَ عيسىٰ مُريدان دَ درياب غاړے ته لاړل ،
په خپله کِشتئ کښے کښيناستل اَؤ کفرنحُوم ته دَ پورے وتو په نيت ئے خپله کِشتئ ټيل وهله . تيارۀ بيا خوره شوے وه اَؤ عيسىٰ لا ورسره يو ځائے شوے نۀ وو .
په دے دوران کښے تيزه سيلئ چليده اَؤ درياب چپے چپے وو .
کله چه هغوئ درے څلور ميله کِشتئ وچلوله نو هغوئ عيسىٰ په اوبو باندے روان وليدو چه دَ کِشتئ په لور را نزدے کيږى . هغوئ ويرے واخستل ،
خو عيسىٰ آواز ورکړو ، ” ويريږئ مه ، دا زَۀ يم . “
نو بيا هغوئ دے ته تيار شُو چه هغه کِشتئ ته پريږدى اَؤ سمدستى کِشتئ هغه غاړے ته ورسيده چرته چه دَ دوئ دَ تلو نيت وو .
بل سحر هغه ګڼه دَ درياب په بله غاړه ولاړه وه اَؤ هغوئ هلته صرف يوه کِشتئ کتلے وه اَؤ دَ دے نه خبر وُو چه عيسىٰ دَ خپلو مُريدانو سره کِشتئ ته نۀ وو ختلے ، څوک چه دَ هغۀ نه بغير لرے لاړل .
بهر حال دَ تيبرياس نه نورے کِشتئ دے غاړے ته هغه ځائے ته نزدے راغلے چرته چه خلقو هغه ډوډئ خوړلے وه ، په کُومه چه مالِک شکر ويستلے وو .
کله چه خلقو وکتل چه هلته نۀ خو عيسىٰ وو اَؤ نۀ ئے مُريدان وُو نو هغوئ په خپله په کشتو کښے سوارۀ شول اَؤ دَ عيسىٰ په تلاش کښے کفرنحُوم ته روان شول .
هغوئ په بله غاړه عيسىٰ وليدو اَؤ هغوئ عيسىٰ ته ووئيل ، ” مالِکه ! تۀ دلته کله راغلے ؟ “
عيسىٰ جواب ورکړو ، ” رښتيا خو دا دى چه زَۀ په دے خبر يم چه تاسو زما په تلاش کښے ځکه نۀ ئے راغلى چه تاسو نخښے وکتلے بلکه ځکه چه تاسو ډوډئ وخوړه اَؤ لوږه مو ما ته شوه .
تاسو خوارى وکړئ ، نۀ صرف دَ دے فانى ډوډئ دَ پاره بلکه دَ هغے ډوډئ دَ پاره چه دَ تل تر ژوندُون پورے پاتے کيږى . اَؤ اِبن آدم به تاسو ته دا ډوډئ درکړى ځکه چه هم په هغۀ باندے پلار يعنے خُدائے په خپله دَ اِختيارمند کيدو مُهر لګولے دے . “
بيا هغوئ هغۀ ته ووئيل چه ” مُونږ ته څۀ کول په کار دى چه دَ خُدائے کار وکړو ؟ “
عيسىٰ جواب ورکړو چه ” دَ خُدائے کار دا دے چه په هغه چا ايمان راؤړى چه هغه ئے را استولے دے . “
هغوئ ووئيل ، ” تۀ مُونږ ته کُومه مُعجزه ښکاره کولے شے چه مُونږ په تا ايمان راؤړو ؟ تۀ به څۀ وکړے ؟
لکه چه صحيفے وائى چه زمُونږ پلارُونو نيکُونو په صحرا کښے من خوړلو ، هغۀ هغوئ له دَ آسمان نه خوراک ورکوو . “
عيسىٰ جواب ورکړو ، ” زَۀ تاسو ته دا وايم چه دا رښتيا نۀ دى چه مُوسىٰ تاسو ته دَ آسمان نه رښتينے ډوډئ درکوله بلکه دا رښتيا دى چه زما پلار تاسو ته دَ آسمان نه ډوډئ درکوى .
کُومه ډوډئ چه خُدائے درکوى هغه دَ آسمان نه راکُوزيږى اَؤ دُنيا له ژوندُون ورکوى . “
هغوئ هغۀ ته ووئيل ، ” مالِکه ! مُونږ ته دغه ډوډئ اوس اَؤ هميشه راکوه . “
عيسىٰ هغوئ ته ووئيل ، ” زَۀ دَ ژوندون ډوډئ يم . څوک چه ما له راځى هغه به هيڅکله نۀ وږے کيږى اَؤ څوک چه په ما ايمان راؤړى هغه به هيڅکله نۀ تږى کيږى .
خو څنګه چه ما ووئيل چه تاسو زَۀ ليدلے يم خو ايمان راباندے نۀ راؤړئ .
هر څۀ چه زما پلار ما ته راکوى هغه به ما له راځى اَؤ څوک چه ما له راځى هغه به زَۀ هيڅ کله ونۀ شړم .
زَۀ دَ آسمان نه دَ خپلے رضا کولو دَ پاره نۀ يم راکُوز شوے بلکه دَ هغۀ دَ رضا دَ پاره چا چه زَۀ را استولے يم .
دا دَ هغۀ رضا ده چه هغۀ چه ما ته هر څۀ راکړى دى دَ هغے نه يو هم ورک نۀ کړم خو هغه ټول په آخرى ورځ راپورته کړم .
ځکه چه دا زما دَ پلار مرضى ده چه هر هغه څوک چه زوئے ووينى اَؤ په هغۀ ايمان راؤړى ، هغه دے دَ تل ژوندُون خاوند شى ، اَؤ زَۀ به ئے په آخرى ورځ بيا پاڅوم . “
په دے باندے يهوديان وګُوريدل ځکه چه هغۀ ووئيل چه ” زَۀ هغه دَ آسمان نه راکُوزه شوے ډوډئ يم . “
هغوئ ووئيل ، ” په رښتيا چه دَئے خو دَ يُوسف زوئے عيسىٰ دے چه مُونږ دَ دَۀ مور اَؤ پلار پيژنُو ، نو بيا څنګه دَئے وئيلے شى چه زَۀ دَ آسمان نه راکُوز شوے يم ؟ “
نو بيا عيسىٰ جواب ورکړو چه ” په خپلو کښے مه ګُوريږئ
ځکه چه ما ته يو داسے سړے نۀ شى راتلے کُوم چه پلار چه زَۀ ئے راليږلے يم ما ته رانۀ کاږى ، اَؤ زَۀ به هغه په آخرى ورځ راپورته کړم .
اَؤ دا دَ نبيانو په صحيفو کښے ليک دى . ” اَؤ هغوئ به خُدائے پوهه کړى . “ هر هغه څوک چه دَ پلار آؤرى اَؤ زده کړى هغه ما ته راځى .
زما مطلب دا نۀ دے چه ګنى چا پلار ليدلے دے بے له هغۀ نه چه دَ خُدائے نه راغلے دے ، هغۀ پلار ليدلے دے .
په رښتيا رښتيا زَۀ تاسو ته دا وايم چه ايمان راړُونکے دَ تل ژوندُون خاوند دے .
زَۀ دَ ژوندُون ډوډئ يم
ستاسو پلارُونو نيکُونو په صحرا کښے من وخوړلو اَؤ هغوئ مړۀ دى .
خو زَۀ دَ هغے ډوډئ خبره کوم کُومه چه دَ آسمان نه راځى ، هر څوک چه هغه وخورى نو هغه هيچرے نۀ مرى .
زَۀ دَ ژوندُون ډوډئ يم چه دَ آسمان نه راکُوزه شوے ده . اَؤ څوک چه دا ډوډئ وخورى هغه به تل ژوندے وى . کُومه ډوډئ چه زَۀ ورکوم هغه زما جُسه ده اَؤ زَۀ ئے دَ دُنيا دَ ژوندون دَ پاره ورکوم . “
په دے په يهوديانو کښے يوه زبردسته جګړه راپورته شوه ، هغوئ ووئيل چه ” دا سړے خپله جُسه مُونږ ته خوړلو له څنګه را کولے شى ؟ “
عيسىٰ جواب ورکړو ، ” په رښتيا رښتيا زَۀ تاسو ته وايم چه تر څو چه تاسو دَ اِبن آدم جُسه ونۀ خورئ اَؤ دَ هغۀ وينه ونۀ څښئ تر هغے تاسو په ځان کښے ژوندُون نۀ شئ ليدے .
څوک چه زما جُسه وخورى اَؤ زما وينه وڅښى هغه دَ تل ژوندُون خاوند دے اَؤ هغه به زَۀ په آخرى ورځ پورته کړم .
زما جُسه حقيقى خوراک دے اَؤ زما وينه حقيقى څښاک دے
څوک چه زما جُسه خورى اَؤ زما وينه څښى هغه په ما کښے پاتے کيږى اَؤ زَۀ په هغۀ کښے پاتے کيږم
لکه چه ژوندى پلار زَۀ راواستولم اَؤ زَۀ دَ پلار په وجه ژوندے يم ، دغه شان څوک چه ما وخورى هغه به زما په وجه ژوندے وى
هم دا هغه ډوډئ ده چه دَ آسمان نه را کُوزه شوے ده اَؤ دا دَ هغه ډوډئ په شان نۀ ده چه زمُونږ پلارُونو نيکونو وخوړله اَؤ مړۀ شول . څوک چه دا ډوډئ وخورى هغه به تل تر تله ژوندے وى . “
دا خبرے عيسىٰ هغه وخت په عبادت خانے کښے وکړے کله چه هغۀ په کفرنحُوم کښے تعليم ورکولو
دَ هغۀ ډيرو مُريدانو دَ دے په آؤريدو ووئيل چه ” دا زمُونږ دَ زغم نه بهر ده ، نو بيا ئے څوک آؤريدلے شى ؟ “
عيسىٰ خبر وو چه دَ هغۀ مُريدان په دے حقله ګُوريږى ، نو هغۀ هغوئ ته ووئيل چه ” آيا تاسو په دے خفه کيږئ ؟
دا څۀ خبره ده که تاسو اِبن آدم هغه ځائے ته په ختو ووينئ چرته چه هغه وړُومبے وو ؟
صرف رُوح دَ ژوندُون سبب دے ، جُسه دَ هيڅ کار نۀ ده اَؤ کُومے خبرے چه ما تاسو ته کړے دى هغه هم رُوح دے اَؤ هم ژوندُون .
خو بيا هم په تاسو کښے ځنے داسے دى چه ايمان نۀ لرى . “ ځکه چه عيسىٰ ته دَ مخکښے نه دا معلُومه وه چه څوک به ايمان نۀ راؤړى اَؤ څوک به په هغۀ مُخبرى کوى .
ځکه هغۀ ووئيل چه ” دغه وجه ده چه ما تاسو ته ووئيل چه هيڅوک هم ما ته نۀ شى راتلے تر څو چه پلار ورته دا توان ورکړے نۀ وى . “
دَ هغه وخت نه پس دَ عيسىٰ ډير مُريدان دَ هغۀ نه په شا شول اَؤ دَ هغے نه پس دَ هغۀ سره نۀ ګرزيدل .
نو عيسىٰ هغه دولسو مُريدانو ته ووئيل ، ” آيا تاسو هم ما پريښودل غواړئ ؟ “
شمعُون پطروس ورته جوب ورکړو ، ” مالِکه چا له به مُونږ لاړ شُو ؟ تا سره خو دَ تل ژوندُون خبرے دى .
زمُونږ په تا ايمان دے اَؤ مُونږ په دے پوهه شوى يُو چه تۀ دَ خُدائے قُدوس يئے . “
عيسىٰ جواب ورکړو ، ” آيا ما تاسو دولس واړه غوره کړى نۀ يئ څۀ ؟ خو په تاسو کښے يو اِبليس هم دے ! “
دَ هغۀ مطلب دَ شمعُون اسکريوتى دَ زوئے يهوداه نه وو ځکه چه هم دا هغه وو چه په عيسىٰ به مُخبرى کوى اَؤ هغه په دغه دولسو مُريدانو کښے يو وو .
دَ دے نه پس عيسىٰ په ګليل کښے ګرزيدو . هغۀ دَ يهوديه نه په ډډه تلل غوښتل ځکه چه يهوديانو دا موقع لټوله چه هغه مړ کړى .
اَؤ دَ يهوديانو دَ تمبوانو اختر رانزدے وو .
دَ هغۀ وروڼو هغۀ ته ووئيل ، ” تۀ دا علاقه پريږده اَؤ يهوديه ته لاړ شه دَ دے دَ پاره چه ستا مُريدان هغه لوئے کارُونه چه تۀ ئے کوے ، ووينى .
ولے چه هيڅوک پټ کارُونه نۀ کوى چه خپل ځان ښکاره کړى که چرے تۀ په رښتيا داسے کارُونه کوے لکه چه دِ دا وکړل نو دُنيا ته ځان څرګند کړه . “
دَ هغۀ وروُڼو هم په هغۀ باندے ايمان نۀ لرو .
عيسىٰ هغوئ ته ووئيل ، ” زما دَ پاره ټاکلے شوے وخت لا نۀ دے راغلے ، ستاسو دَ پاره هر وخت صحيح دے
دُنيا تاسو سره دُښمنى نۀ شى کولے خو ما سره دُښمنى کوى ځکه چه زَۀ دَ دوئ بد کارُونه څرګندوم
تاسو په خپله اختر ته لاړ شئ ، زَۀ دے اختر له نۀ ځم ځکه چه زما دَ پاره ټاکلے شوے وخت لا نۀ دے راغلے “
هم دَ دے جواب سره عيسىٰ په ګليل کښے پاتے شو .
کله چه دَ عيسىٰ وروُڼه اختر ته تللى وُو نو هغه په خپله هم لاړو ، خو په ښکاره نه بلکه په پټه
يهوديانو په اختر کښے دَ هغۀ لټُون کاوو اَؤ دا تپوس ئے کاوو چه ” عيسىٰ چرته دے ؟ “
اَؤ په ګڼه کښے دَ هغۀ په حقله دا ګنګوسے روان وو ، چا به وئيل چه ” هغه ښۀ سړے دے ، “ خو نورو به وئيل چه ” نه ، هغه خلق بے لارے کوى . “
نو بيا هم خلقو دَ يهوديانو دَ ويرے ښکاره هيڅ نۀ شُو وئيلے .
کله چه اختر نيمے ته ورسيدلو نو عيسىٰ دَ خُدائے کور ته لاړو اَؤ هلته ئے تعليم شروع کړو .
يهوديان حيران شول اَؤ وئے وئيل ، ” دا لا څنګه چل دے ، دا عامى سړے څۀ رنګ دَ دومره علم خاوند شو ؟ “
عيسىٰ جواب ورکړو ، ” کُوم تعليم چه زَۀ ورکوم دا تعليم زما نۀ دے ، دا دَ هغۀ تعليم دے چا چه زَۀ را استولے يم .
دَ چا چه دا مرضى وى چه دَ خُدائے رضا پُوره کړى ، هغه به په دے پوهه شى چه دا تعليم چه زَۀ ئے ورکوم دا دَ هغۀ له طرفه دے ، که ما په خپله جوړ کړے دے .
دَ کُوم سړى تعليم چه دَ هغۀ له طرفه وى هغه تش دَ ځان دَ پاره عزت غواړى خو کُوم سړے چه دَ خپل راليږُونکى عزت غواړى هغه په حقيقت کښے وفادار دے اَؤ په هغۀ کښے هيڅ ټګى نِشته .
آيا مُوسىٰ تاسو ته شريعت نۀ وو درکړے ؟ خو تاسو ټولو هغه مات کړو . تاسو ولے زما په مرګ پسے شوى يئ ؟ “
ګڼے جواب ورکړو ، ” په تا پيريان ناست دى . ګنى څوک دا غواړى چه تا ووژنى ؟ “
عيسىٰ جواب ورکړو ، ” ما تش يو ځل دَ سبت په ورځ مُعجزه وکړله اَؤ تاسو ټول حيران شوئ
خو دے ته خيال وکړئ چه مُوسىٰ تاسو ته دَ سُنت کولو شريعت درکړو ، اګر چه دا دَ مُوسىٰ دَ طرف نه نۀ وو بلکه دَ پلارُونو نيکُونو دَ وخته راسے راروان وو ، اَؤ تاسو دَ سبت په ورځ سُنتونه کوئ
ښه ، نو که تاسو دَ سبت په ورځ سُنتونه کوئ دَ دے دَ پاره چه دَ مُوسىٰ دَ شريعت حُکم مات نۀ شى نو بيا تاسو زما نه په دے وجه خفه يئ چا ما دَ سبت په ورځ يو سړے بلکل ولے روغ کړو ؟
نو په ظاهر دارئ فيصله مه کوئ بلکه په اِنصاف فيصله کوئ “
په دے باندے دَ بيتُ المُقدس خلقو دا وينا شروع کړه ، ” آيا دا هغه سړے نۀ دے چه دَ چا دَ وژلو کوشِش کولے شى ؟
اَؤ وګورئ ، دَئے دلته کښے ښۀ په ډاګه لګيا دے اَؤ هغوئ ورته هيڅ نۀ شى وئيلے . آيا دا خو نۀ ده چه زمُونږ مشرانو دا فيصله کړے ده چه دَئے په رښتيا مسيح دے ؟
اَؤ مُونږ ته بيا هم دا معلُومه ده چه دا سړے دَ کُومه راځى خو هر کله چه مسيح راشى نو هيچا ته به معلُومه نۀ وى چه دَ کُوم ځائے دے . “
په دغه وخت عيسىٰ دَ خُدائے په کور کښے دَ تعليم په دوران کښے چغه وويستله چه ” بے شکه په رښتيا چه تاسو ما پيژنئ . په رښتيا چه تاسو دَ دے نه هم خبر يئ چه زَۀ له کُومے راغلے يم . خو بيا هم زَۀ په خپله مرضئ نۀ يم راغلے ، زَۀ هغه چا را استولے يم څوک چه رښتينے دے اَؤ تاسو ئے نۀ پيژنئ .
زَۀ هغه پيژنم ځکه چه زَۀ دَ هغۀ نه راغلے يم اَؤ دا هغه دے چه زَۀ ئے را استولے يم . “
په دے هغوئ دَ هغۀ دَ رانيولو کوشش وکړو خو بيا هم هيچا هغۀ ته لاس وانۀ چولے شو ځکه چه دَ هغۀ دَ پاره ټاکلے شوے وخت لا نۀ وو راغلے .
خو بيا هم په خلقو کښے ډيرو په هغۀ ايمان راؤړو اَؤ هغوئ وئيل چه ” کله چه مسيح راځى نو آيا هغه به دَ دے سړى نه زياتے مُعجزے څرګندے کړى څۀ ؟ “
فريسيانو دَ عيسىٰ په حقله دَ خلقو دا ګُوريدل واؤريدل ، ځکه مشرانو کاهنانو اَؤ فريسيانو دَ خُدائے دَ کور خادمان دَ هغۀ په نيولو پسے وليږل .
بيا عيسىٰ ووئيل چه ” زَۀ به څۀ لږه مُوده تاسو سره يم اَؤ پس له هغے به بيا هغۀ له ځم چا چه زَۀ را استولے يم .
تاسو به ما پسے لټُون کوئ خو بيا به مے نۀ مُومئ اَؤ چرته چه به زَۀ يم هلته به تاسو نۀ شئ راتلے . “
نو يهوديانو يو تر بله ووئيل چه ” دے چرته تلل غواړى چه مُونږ به ئے بيا نۀ شُو مُوندے ؟ آيا دے به هغه چا له لاړ شى څوک چه په يُونانيانو کښے خوارۀ وارۀ پراتۀ دى اَؤ يُونانيانو ته به تعليم ورکوى ؟
دَ هغۀ دَ دے وينا نه مطلب څۀ دے چه تاسو به ما لټوئ خو مُوندے به مے نۀ شئ اَؤ چه زَۀ چرته يم تاسو هلته نۀ شئ راتلے ؟ “
دَ اختر په آخرى اَؤ دَ ټولو نه په لويه ورځ عيسىٰ ودريدلو اَؤ په چغو ئے ووئيل ، ” څوک چه تږے وى هغه دِ ما له راشى ، هغه دِ وڅښى .
اَؤ څوک چه په ما ايمان راؤړى ، لکه چه صحيفے وائى : دَ ژوندُون دَ ابو سيندُونه به دَ هغۀ نه بهيږى . “
عيسىٰ دا خبره دَ هغه رُوحُ القُدس په باره کښے وکړه ، کُوم چه په هغه چا نازليدُونکے وو چا چه په عيسىٰ ايمان راؤړو ، ځکه چه رُوحُ القُدس لا نازل شوے نۀ وو ، ولے چه عيسىٰ لا خپل جلال ته رسيدلے نۀ وو .
دَ دے په آؤريدو ځنو خلقو ووئيل ، ” هم دا به يقينًا هغه راتلُونکے پيغمبر وى ، “
نورو ووئيل چه ” دا مسيح دے ، “ اَؤ نورو ووئيل چه ” يقينًا چه دَ ګليل نه به راځى
آيا صحيفے دا نۀ وائى چه مسيح به دَ داؤد دَ خاندان نه وى اَؤ دَ داؤد دَ کلى بيتُ لحم به وى ؟ “
اَؤ دغه شان دَ عيسىٰ په وجه په خلقو کښے بے اِتفاقى پيدا شوه .
ځنے دَ هغۀ دَ نيولو په حق کښے وُو خو هيچا هم هغۀ ته لاس وانۀ چولے شو .
دَ خُدائے دَ کور خادمان مشرانو کاهنانو اَؤ فريسيانو ته بيرته راغلل اَؤ هغوئ ورته ووئيل ، ” تاسو هغه ولے رانۀ وستو ؟ “
هغوئ جواب ورکړو چه ” هيڅوک هم داسے خبرے نۀ کوى لکه دا سړے چه ئے کوى . “
فريسيانو ورته ووئيل چه ” تاسو هم ګُمراه شوى يئ څۀ ؟
آيا زمُونږ په مشرانو کښے يو هم په هغۀ ايمان راوړے دے څۀ ؟ يا يو فريسى هم ؟
دا خلق چه په شريعت نه پوهيږى لعنتيان دى . “
بيا په هغوئ کښے نيکوديموس نومے يو سړى ، يعنے هغه سړے چه يو ځل وړاندے عيسىٰ له راغلے وو ، په کښے ورودانګل اَؤ هغۀ ووئيل چه
” آيا زمُونږ شريعت مُونږ ته دا اِجازت راکوى چه تر څو دَ يو سړى بيان په خپله وانۀ ورُو اَؤ هغۀ ته دَ صفايئ موقعه ورنۀ کړُو نو هغه مُونږ مُجرم کولے شُو څۀ ؟ “
هغوئ جواب ورکړو ، ” تۀ هم ګليلى يئے څۀ ؟ وګوره اَؤ صحيفے ولوله ، نو په خپله به خبر شے چه يو نبى هم له ګليل نه نۀ راځى . “
عيسىٰ يو ځل بيا خلقو ته مُخاطب شو اَؤ وئے وئيل ، ” زَۀ دَ دُنيا نُور يم . څوک چه ما پسے راځى هغه به په تيارۀ کښے نۀ ګرزى بلکه په هغه نُور کښے چه ژوندُون روښانه کوى . “
فريسيانو هغۀ ته ووئيل ، ” تۀ دَ خپل ځان په حق کښے ګواهى کوے خو ستا ګواهى معتبره نۀ ده . “
عيسىٰ جواب ورکړو ، ” زما ګواهى معتبره ده که زَۀ ئے دَ ځان په حق کښے ورکوم ، ځکه چه هم زَۀ خبر يم چه زَۀ دَ کُومه راغلے يم اَؤ چرته به ځم ، بلکه تاسو نۀ پوهيږئ چه دَ کُومه راغلے يم اَؤ چرته به ځم .
تاسو دَ دُنيا دَ دستُور په مُطابق فيصلے کوئ خو زَۀ دَ هيچا فيصلے نۀ کوم .
خو که فيصله کوم نو زما فيصله به صحيح وى ځکه چه دا فيصله زَۀ يواځے نۀ کوم بلکه زَۀ اَؤ زما پلار ئے کوُو چه زَۀ ئے را استولے يم .
ستاسو په خپل شريعت کښے ئے دا ليکلى دى چه دَ دوؤ کسو ګواهى معتبره ده .
خو دا زَۀ يم چه دَ خپل ځان په حق کښے ګواهى کوم اَؤ زما بل ګواه زما پلار دے چه زَۀ ئے را استولے يم . “
هغوئ تپوس وکړو ، ” ستا پلار چرته دے ؟ “ عيسىٰ جواب ورکړو چه ” نۀ خو تاسو ما پيژنئ اَؤ نۀ زما پلار . که تاسو زَۀ پيژندے نو زما پلار به مو هم پيژندو . “
دا خبره عيسىٰ دَ خُدائے په کور کښے دَ تعليم ورکولو په وخت په خزانے کښے وکړه خو هيچا هم هغه ګرفتار نۀ کړو ځکه چه دَ هغۀ وخت لا نۀ وو راغلے .
عيسىٰ هغوئ ته دا بيا ووئيل ، ” زَۀ درنه ځم ، تاسو به ما لټوئ خو تاسو به په خپلو ګُناهونو کښے مړۀ شئ . اَؤ چرته چه زَۀ ځم هلته تاسو نۀ شئ راتلے . “
يهوديانو بيا ووئيل ، ” شايد چه دَے خپل ځان وژنى چه دا وائى ، چرته چه زَۀ ځم هلته تاسو نۀ شئ راتلے . “
نو عيسىٰ ووئيل ، ” تاسو دَ دے مزکے خلق يئ اَؤ زَۀ دَ آسمان ، تاسو دَ دے دُنيا استوګن يئ خو زَۀ دَ دے دُنيا نۀ يم .
ځکه چه ما تاسو ته ووئيل چه تاسو به په خپلو ګُناهونو کښے مړۀ شئ . که چرے تاسو په دے باور نۀ کوئ چه زَۀ چه يم هغه يم ، نو تاسو به په خپلو ګُناهونو کښے مړۀ شئ . “
هغوئ دَ هغۀ نه تپوس وکړو ، ” تۀ يئے څوک ؟ “ عيسىٰ جواب ورکړو چه ” زَۀ هم هغه يم چه مے تاسو ته مخکښے وئيلى دى .
ستاسو په حقله ډيرے څۀ خبرے دَ وئيلو اَؤ دَ فيصله کولو لا شته دى خو هغه چا چه زَۀ ئے را استولے يم ، رښتينے دے اَؤ څۀ چه ما دَ هغۀ نه آؤريدلى دى هغه زَۀ دُنيا ته وايم . “
هغوئ په دے پوهه نۀ شُو چه عيسىٰ دَ هغوئ سره دَ پلار په حقله خبرے کولے .
نو هغۀ هغوئ ته ووئيل ، ” کله چه تاسو اِبن آدم پورته وخيژوئ نو پوهه به شئ چه زَۀ چه يم هغه يم . زَۀ په خپل اِختيار هيڅ نۀ کوم خو هر څۀ چه زَۀ وايم ، دَ دے تعليم ما ته زما پلار راکړے دے .
چا چه زَۀ را راستولے يم هغه ما سره موجُود دے اَؤ هغۀ زَۀ يواځے نۀ يم پريښے ځکه چه زَۀ هميشه هغه څۀ کوم چه کُومه دَ هغۀ رضا ده . “
چه عيسىٰ دا خبرے وکړے نو ډيرو پرے ايمان راؤړو .
کُومو خلقو چه په عيسىٰ ايمان راؤړے وو ، عيسىٰ هغوئ ته مخ راواړوو اَؤ وئے وئيل ، ” که چرے تاسو زما په کلام کښے قائم پاتے شئ نو په رښتيا تاسو زما مُريدان يئ .
اَؤ تاسو به په حقيقت پوهه شئ اَؤ حقيقت به تاسو آزاد کړى . “
هغوئ جواب ورکړو چه ” مُونږ دَ اِبراهيم اَؤلاد يُو ، مُونږ چرے هم دَ چا غُلامان شوى نۀ يو . ستا دَ دے وينا نه مطلب څۀ دے چه تاسو به آزاد شئ ؟ “
عيسىٰ ورته دا ووئيل چه ” رښتيا زَۀ تاسو ته دا وايم ، هر څوک چه ګُناه کوى هغه دَ ګُناه غُلام دے .
اَؤ په کور کښے غُلام مُدام پاتے کيږى نه ، خو زوے په کور کښے مُدام پاتے کيږى .
که چرے زوئے تاسو آزادوى نو تاسو به په رښتيا آزاد يئ .
ما ته دا معلُومه ده چه تاسو دَ اِبراهيم اَؤلاد ئے خو تاسو دا اِراده کړے ده چه ما وژنئ ځکه چه زما کلام قبُول نۀ کړے شى .
هغه څۀ چه ما دَ خپل پلار په حضُور کښے ليدلے دى هغه زَۀ وايم اَؤ تاسو په هغه څۀ عمل کوئ څۀ چه تاسو دَ خپل پلارنه آؤريدلى دى . “
هغوئ ووئيل ، ” اِبراهيم زمُونږ بابا دے . “ عيسىٰ جواب ورکړو ، ” که چرے تاسو دَ اِبراهيم اَؤلاد وئ نو تاسو به هغه څۀ کولے څۀ چه به اِبراهيم کول .
خو لکه چه څرګنده ده چه تاسو زما دَ مرګ پخه اِراده کړے ده ، دَ هغه چا چه تاسو ته ئے حقيقت ووئيلو چه ما دَ خُدائے نه آؤريدلى دى ، خو دا دَ اِبراهيم عمل نۀ دے .
تاسو خو دَ خپل پلار غوندے کار کوئ . “ هغوئ ووئيل ، ” مُونږ حراميان نۀ يُو پيدا ، يواځے خُدائے زمُونږ پلار دے . “
عيسىٰ ورته ووئيل چه ” که خُدائے ستاسو پلار وَئے نو تاسو به ما سره مينه کولے ځکه چه زَۀ دَ خُدائے نه راغلے يم اَؤ دلته يم . زَۀ په خپله مرضئ نۀ يم راغلے بلکه زَۀ هغۀ را استولے يم .
تاسو زما په خبرو پوهيږئ ولے نۀ ؟ دا ځکه چه زما کلام تاسو آؤريدلے نۀ شئ .
ستاسو پلار اِبليس دے اَؤ تاسو دَ پلار په خوښه عمل کوئ . هغه دَ اوله سره قاتل وو اَؤ په حقيقت کښے پاتے نۀ شو اَؤ نۀ په کښے څۀ حقيقت شته . هر کله چه هغه څۀ دروغ وائى نو هغه دَ خپله ځانه وائى ځکه چه هغه دروغژن دے اَؤ پلار دَ دروغو دے .
خو زَۀ رښتيا وايم اَؤ ځکه تاسو په ما يقين نۀ کوئ .
په تاسو کښے کُوم يو سړے دے چه په ما ګُناه ثابتولے شى ؟ که چرے څۀ چه زَۀ وايم هه رښتيا وى نو بيا تاسو په ما ايمان ولے نۀ راؤړئ ؟
هغه څوک چه پلار ئے خُدائے دے ، دَ خُدائے کلام آؤرى . تاسو خو دَ خُدائے اَؤلاد نۀ يئ ځکه ئے تاسو نۀ آؤرئ . “
يهوديانو جواب ورکړو چه ” آيا زمُونږ دا وينا رښتيا نۀ ده چه تۀ سامرى يئے اَؤ په تا پيريان ناست دى ؟ “
عيسىٰ ووئيل چه ” په ما پيريان نۀ دى ناست . زَۀ دَ خپل پلار عزت کوم خو تاسو ما بے عزته کوئ .
زَۀ خپله لوئى نۀ غواړم خو يو شته چه هغه ئے غواړى اَؤ هغه فيصله کوى .
زَۀ تاسو ته رښتيا رښتيا وايم ، که څوک زما په کلام عمل کوى هغه به هيڅ کله مړ نۀ شى . “
يهوديانو ووئيل چه ” اوس زمُونږ پُوره يقين دے چه تۀ پيرى نيولے يئے . اِبراهيم خو مړ دے اَؤ نبيان هم اَؤ بيا هم تۀ وايئے چه که څوک زما په کلام عمل وکړى هغه به هيڅ کله هم دَ مرګ خوند ونۀ څکى .
آيا تۀ زمُونږ دَ پلار اِبراهيم نه لوئے يئے څۀ چه مړ شوے دے ؟ اَؤ نبيان هم مړۀ دى . نو بيا تۀ ځان څۀ ګڼے ؟ “
عيسىٰ جواب ورکړو ، ” که چرے زَۀ خپل صفت وکړم نو زما صفت کول څۀ معنىٰ نۀ لرى ، خو دا زما پلار دے چه زما صفت کوى ، دَ هغۀ چه تاسو ورته خُدائے وايئ ،
سره دَ دے چه تاسو هغه نۀ پيژنئ . خو زَۀ هغه پيژنم . که چرے ما دا ووئيل چه زَۀ هغه نۀ پيژنم نو زَۀ به هم ستاسو په شان دروغژن يم خو رښتيا دا دى چه زَۀ هغه پيژنم اَؤ دَ هغۀ په کلام عمل کوم .
ستاسو پلار اِبراهيم زما دَ ورځے په ليدو ډيره ښادى کوله . هغۀ دا وليده اَؤ خوشحاله شو . “
يهوديانو اِحتجاج وکړو چه ” تۀ خو لا دَ پنځوسو کالو هم نۀ يئے ، نو اِبراهيم دِ څرنګ وليدو ؟ “
عيسىٰ ووئيل ، ” زَۀ تاسو ته رښتيا رښتيا وايم چه اِبراهيم لا پيدا هم نۀ وو چه زَۀ يم . “
هغوئ په عيسىٰ پسے کاڼى راواخستل چه وئے ولى خو عيسىٰ ئے ونۀ ليدو اَؤ هغه دَ خُدائے دَ کور نه ووتو .
عيسىٰ چه په لارے تيريدو نو يو سړے ئے وليدلو چه پيدائشى ړُوند وو .
دَ هغۀ مُريدانو پرے سوال وکړو چه ” اُستاذه ! ګُناه چا کړے ده ، دَۀ اَؤ که دَ دَۀ مور اَؤ پلار ؟ دَے ولے ړُوند پيدا شوے دے ؟ “
عيسىٰ جواب ورکړو ، ” خبره دا نۀ ده چه ګنى دَۀ يا دَ دَۀ مور پلار ګُناه کړے ده . هغه ړُوند ځکه پيدا شوے وو چه دَ خُدائے قُدرت پرے څرګند کړے شى .
تر څو چه لا ورځ ده نو مُونږ ته په کار دى چه دَ هغه چا په کار آخته يُو چه زَۀ ئے راليږلے يم ، شپه راروانه ده چه هيڅوک په کښے کار نۀ شى کولے .
تر څو چه زَۀ په دے دُنيا کښے يم ، زَۀ دَ دے دُنيا رڼا يم . “
دے وئيلو سره عيسىٰ په مزکه وتُوکل اَؤ په لاړو ئے خټه جوړه کړه اَؤ هغه ئے دَ هغه سړى په سترګو ومږله ،
اَؤ ورته ئے ووئيل چه ” لاړ شه اَؤ دَ شيلوخ په تالاؤ کښے ئے ووينځه . “ دَ دے تالاؤ نُوم معنىٰ ده ، ليږلے شوے . هغه سړے لاړو ، هلته ئے سترګے ووينځلے اَؤ بينا شو اَؤ بيرته راغے .
دَ هغۀ ګاونډيانو اَؤ هغه چا چه دَئے ئے پيژندو چه خير به ئے غوښتو ، وئے وئيل ، ” آيا داَ هغه سړے نۀ دے چه ناست به وو اَؤ خير به ئے غوښتو ؟ “
نورو ووئيل ، ” هو ! هم دا هغه سړے دے “ اَؤ نورو ووئيل ، ” نه ، دا دَ هغۀ په شان دے . هغۀ په خپله ووئيل چه زَۀ هغه سړے يم . “
هغوئ ترے تپوس وکړو چه ” بينا څنګه شوے ؟ “
هغۀ جواب ورکړو ، ” هغه سړے چه ورته عيسىٰ وائى هغه ليټئ جوړه کړه ، زما په سترګو ئے ومږله اَؤ راته ئے ووئيل چه دَ شيلوخ تالاؤ ته لاړ شه اَؤ هلته ئے ووينځه . زَۀ هلته لاړم اَؤ ومے وينځلے اَؤ بينا شوم . “
هغوئ تپوس وکړو چه ” هغه دے چرته ؟ “ هغۀ جواب ورکړو ، ” ما ته نۀ ده معلُومه . “
هغه ړُوند سړے ئے فريسيانو له راوستو .
چونکه دا دَ سبت ورځ وه چه عيسىٰ ليټئ جوړه کړے وه اَؤ دَ هغۀ په سترګو ئے ومږله .
فريسيانو ترے تپوس وکړو چه ” دا تۀ هغۀ په څۀ بينا کړے ؟ “ سړى هغوئ ته ووئيل ، ” هغۀ زما په سترګو ليټئ ومږله ، بيا هغه ما ووينځلے اَؤ اوس بينا شوے يم . “
ځنو فريسيانو ووئيل چه ” دا دَ خُدائے سړے نۀ دے ځکه چه دَ سبت دَ ورځے اِحترام نۀ کوى . “ خو نورو ووئيل چه ” دَ يو ګُناه ګار سړى نه داسے عمل څۀ رنګ صادر کيدے شى ؟ “ نو په هغو کښے مُخالفت پيدا شو .
بيا هغوئ دَ هغۀ نه تپُوسونه شروع کړل چه ” ستا دَ هغۀ په حقله څۀ خيال دے ؟ ځکه چه هغۀ ستا سترګے بينا کړے دى . “ هغۀ جواب ورکړو چه ” هغه نبى دے . “
خو يهوديانو په دے باور نۀ کاوو چه ګنى دا سړے ړُوند وو اَؤ بينا شو تر څو چه هغوئ دَ هغۀ دَ مور اَؤ پلار نۀ وُو رابللى
اَؤ تپوس ئے ترے نۀ وو کړے چه ” آيا دا سړے ستاسو زوئے دے ؟ آيا تاسو دا وايئ چه دَئے ړُوند پيدا شوے وو ؟ دا دَئے اوس څنګه بينا شو ؟ “
مور اَؤ پلار ئے جواب ورکړو ، ” مُونږ ته دا معلُومه ده چه دا زمُونږ زوئے دے اَؤ دا چه دَئے ړُوند پيدا شوے وو .
خو دا څۀ رنګ وشول چه دے بينا شو اَؤ چا بينا کړو ، دَ دے نه نۀ يُو خبر . دَ دۀ نه تپوس وکړئ ، دَئے زلمے دے ، دَئے به په خپله حال ووائى . “
دَ هغۀ مور اَؤ پلار دا جواب يهوديانو ته دَ ويرے له کبله ورکړو ځکه چه دَ يهوديانو مشران دَ مخکښے نه په دے يوه خُلۀ شوى وُو چه هر څوک چه عيسىٰ مسيح ومنى نو هغه به دَ دے عبادت خانے نه خارج کړے شى .
هم دغه وجه وه چه مور پلار ئے ووئيل چه هغه زلمے دے ، پوښتنه ترے وکړئ .
نو بيا په دويم ځل هغوئ هغه سړے راوبللو څوک چه ړُوند وو اَؤ وئے وئيل ، ” دَ خُدائے په وړاندے رښتيا رښتيا ووايه ، مُونږ ته دا معلُومه ده چه دا سړے ګُناه ګار دے . “
هغۀ جواب ورکړو چه ” په دے نۀ يم خبر چه دا سړے ګُناه ګار دے اَؤ که نه ، خو زَۀ صرف دَ دے نه خبر يم چه زَۀ ړُوند وم اَؤ اوس بينا شوے يم . “
هغوئ تپوس وکړو چه ” هغۀ تا سره څۀ وکړل اَؤ ستا سترګے ئے څنګه بينا کړے ؟ “
هغۀ جواب ورکړو چه ” ما خو درته يو ځل وړاندے وئيلى دى خو تاسو آؤريدل نۀ غوښتل ، نو تاسو دا بيا ولے آؤريدل غواړئ ؟ آيا تاسو هم دَ هغۀ مُريدان جوړيږئ ؟ “
نو بيا هغوئ په کنځلو شول اَؤ ورته ئے ووئيل ، ” تۀ دَ هغه سړى مُريد يئے خو مُونږ دَ مُوسىٰ مُريدان يُو .
مُونږ ته دا معلُومه ده چه خُدائے دَ مُوسىٰ سره خبرے کړے وے خو خبر نۀ يُو چه دَئے دَ کُومه راغلے دے . “
سړى جواب ورکړو چه ” څومره نا آشنا خبره ده ! دا هغه سړے دے چه زما سترګے ئے بينا کړے اَؤ تاسو لا اوس هم نۀ يئ خبر چه دَئے دَ کُومے راغلے دے .
دا خو يوه ښکاره خبره ده چه خُدائے پاک دَ ګُناه ګارو نۀ آؤرى ، هغه تش دَ هغه چا آؤرى چه دَ هغۀ نه ويريږى اَؤ دَ هغۀ په رضا ځى .
دَ ازل نه تر دے دمه لا چا دا نۀ دى آؤريدلى چه چا دَ پيدائشى ړُوند سترګے بينا کړے دى .
که دا سړے دَ خُدائے دَ طرفه نۀ وئے نو هغۀ هيڅ نۀ شُو کولے . “
هغوئ ورته ووئيل چه ” دا تۀ څوک يئے چه مُونږ ته سبقُونه ښائے ؟ تۀ خو په ګُناه کښے پيدا اَؤ په ګُناه کښے لوئے شوے يئے . “ بيا هغوئ هغه دَ عبادت خانے نه وشړلو .
عيسىٰ واؤريدل چه هغه ئے دَ عبادت خانے نه شړلے دے . کله چه عيسىٰ هغه وليدو نو تپوس ئے ترے وکړو ، ” آيا ستا په اِبن آدم ايمان شته ؟ “
سړى جواب ورکړو ، ” مالِکه ! ما ته دا ووايه چه هغه څوک دے چه زَۀ په هغۀ ايمان راؤړم . “
عيسىٰ ووئيل چه ” تا هغه ليدلے دے ، رښتيا دا هغه دے چه درسره خبرے کوى . “
هغۀ ووئيل ، ” مالِکه زما پرے ايمان دے . “ اَؤ هغۀ ته په سجده پريوتو .
عيسىٰ ووئيل چه ” زَۀ دے دُنيا ته دَ عدالت دَ پاره راغلے يم چه ړاندۀ بينا کړم اَؤ بينا ړاندۀ کړم . “
دَ عيسىٰ سره موجُودو فريسيانو ترے تپوس وکړو ، ” ستا دا مطلب دے چه ګنى مُونږ راندۀ يُو ؟ “
عيسىٰ ووئيل ، ” که چرے تاسو ړاندۀ وئے نو ستاسو ګُناه به نۀ وه خو کله چه تاسو وايئ چه مُونږ وينُو ، نو ستاسو ګُناه پاتے کيږى . “
” زَۀ تاسو ته رښتيا رښتيا وايم چه کُوم سړے چه دَ ګډو شپول ته په دروازے نۀ ورننوزى بلکه په بله لار ور آؤړى هغه بغير دَ غل يا ډاکو نه بل څۀ نۀ شى کيدے .
کُوم سړے چه په دروازه ورننوزى هغه دَ ګډو شپُونکے دے .
څوکيدار هغۀ ته اِجازت ورکوى اَؤ ګډے دَ هغۀ آواز آؤرى اَؤ هغه خپلے ګډے په نُوم بولى اَؤ بهر ئے راوباسى .
کله چه هغه هغه ټولے رابهر کړى نو هغه وړاندے ځى اَؤ ګډے ورپسے ، ځکه چه هغوئ دَ هغۀ آواز پيژنى .
هغوئ په نا آشنا سړى پسے هيچرے نۀ ځى . هغوئ به دَ هغۀ نه وتښتى ځکه چه هغوئ دَ پردى سړى آواز نۀ پيژنى . “
عيسىٰ هغوئ ته دا مِثال ووے خو هغوئ په دے ونۀ رسيدل چه دَ هغۀ دَ دے نه مطلب څۀ وو .
نو عيسىٰ هغوئ ته بيا ووئيل چه ” زَۀ تاسو ته رښتيا رښتيا وايم چه زَۀ دَ ګډو دَ شپول دروازه يم .
څوک چه زما نه مخکښے راغلى وُو ، ګډو هغوئ ته غوږ نۀ دے ايښے ځکه چه هغوئ ټول غلۀ ډاکوان وُو .
زَۀ دروازه يم اَؤ څوک چه په دے دروازه شپول ته ننوزى هغه به په امان وى . هغه به دَ ننه بهر تلے راتلے شى اَؤ ګياه به هم مُومى .
غل دَ غلا بلکه دَ قتلُونو اَؤ تباهئ دَ پاره راځى اَؤ زَۀ دے له راغلے يم چه خلق ژوندُون ومُومى اَؤ ډير ئے ومُومى .
زَۀ ښۀ شپُونکے يم اَؤ ښۀ شپُونکے دَ ګډو دَ پاره خپل سر ورکوى .
خو مزدُور چه کله شرمخ په راتلو ووينى نو ګډے په ځائے پريږدى اَؤ وتښتى ځکه چه هغه شپُونکے نۀ دے اَؤ ګډے دَ هغۀ نۀ دى . شرمخ رمه راګيره کړى اَؤ ګډے خورے ورے کړى .
هغه ځکه تښتى چه مزدُور دے اَؤ دَ ګډو هيڅ پرواه نۀ لرى .
ښۀ شپُون زَۀ يم . زَۀ خپلے ګډے پيژنم اَؤ ګډے ما پيژنى ،
لکه چې ما پلار پيژنى اؤ زۀ پلار پيژنم ، اؤ زَۀ خپل ځان دَ ګډو دَ پاره قُربانوم .
اَؤ زما نورے ګډے هم شته چه هغه دَ دے شپول نۀ دى ، خو دَ هغوئ راوستل ضرورى دى اَؤ هغوئ به هم زما آواز آؤرى ، نو بيا به رمه يوه شى اَؤ شپُونکے به ئے هم يو وى .
پلار ما سره مينه کوى ځکه چه زَۀ خپل ځان قربانوم دَ دے دَ پاره چه بيا ئے ومُوم .
دا زما نه څوک په زور نۀ آخلى ، زَۀ دا په خپله مرضئ قُربانوم . دا زما اِختيار دے چه ځان قُربان کړم اَؤ دا مے هم اِختيار دے چه بيا ئے هم ومُومم . دا اِختيار ما ته خپل پلار راکړے دے . “
دَ عيسىٰ دَ دے خبرو په وجه يو ځلے بيا په يهوديانو کښے بے اِتفاقى راغله .
په هغوئ کښے ډيرو وئيل چه ” دَئے پيريانو نيولے دے اَؤ دا ليونے دے ، دَۀ ته څۀ له غوږ ږدئ ؟ “
نورو به وئيل چه ” يو پيريانو نيولے سړے هم داسے خبرے کولے شى څۀ ؟ آيا يو پيرے هم دَ ړُوند سترګے روغولے شى څۀ ؟ “
دا دَ ژمى ورځے وے اَؤ په بيتُ المُقدس کښے دَ خُدائے دَ کور دَ تجديد اختر وو .
اَؤ عيسىٰ دَ خُدائے په کور کښے دَ سليمان په برانډه کښے ګرزيدو .
يهوديان دَ هغۀ نه راچاپير شول اَؤ ورته ئے ووئيل ، ” مُونږ به تر څو پورے شکمن پريږدے ؟ که چرے تۀ مسيح يئے نو په ډاګه ووايه ؟ “
عيسىٰ ووئيل چه ” ما تاسو ته وئيلى دى خو ستاسو پرے يقين نۀ راځى . زَۀ چه کُوم کارُونه دَ خپل پلار په نُوم کوم ، هغه زما ګواه دى .
خو تاسو پرے ځکه يقين نۀ کوئ چه تاسو زما دَ رمے ګډے نۀ يئ .
زما خپلے ګډے زما آواز آؤرى ، زَۀ هغوئ پيژنم اَؤ هغوئ ما پسے راځى .
زَۀ هغوئ له دَ تل ژوند ور کوم اَؤ هغوئ به هيڅ کله هم هلاک نۀ شى اَؤ هيڅوک به ئے هم زما نه ونۀ شُو کوى .
زما پلار چه دوئ ئے ما له راکړى دى دَ ټولو نه لوئے دے اَؤ هيڅ څوک دوئ زما دَ پلار نه نۀ شى شُوکولے .
زَۀ اَؤ زما پلار يو يُو . “
يهوديانو يو ځل بيا په عيسىٰ پسے کاڼى راوخستل چه پرے وئے ولى .
په دے هغۀ هغوئ ته ووئيل چه ” ما ستاسو په وړاندے ډير ښۀ کارُونه دَ خپل پلار له طرف نه وکړل . تاسو به په دے کښے ما دَ کُوم کار له کبله سنګساروئ ؟ “
يهوديانو ورته جواب ورکړو چه ” مُونږ تا دَ څۀ ښۀ کار په وجه نۀ سنګساروُو خو دَ کُفر په سبب ، ځکه چه تۀ خو تش اِنسان ئے اَؤ دَ خُدائى دعوىٰ کوے . “
عيسىٰ جواب ورکړو چه ” آيا ستاسو په کتابِ مُقدس کښے ئے دا نۀ دى ليکلى چه ” ما ووئيل چه تاسو خُدايان يئ ؟ “
هغه څوک خُدايان بللى شوى دى چه چا ته چه دَ خُدائے کلام ورکړے شوے وى اَؤ کتابِ مُقدس منسُوخ کيدے نۀ شى .
نو بيا تاسو په ما دَ کُفر وئيلو اِلزام ولے لګوئ ؟ تش په دے وجه چه زَۀ خُدائے مُقدس کړے يم اَؤ دُنيا ته ئے راليږلے يم اَؤ دا مے ووئيل چه زَۀ دَ خُدائے زوئے يم ؟
که چرے زَۀ دَ خپل پلار کارُونه نۀ کوم نو په ما ايمان مه راؤړئ .
خو که ئے کوم ، نو که چرے په ما ايمان نۀ راؤړئ هم نو بيا زما په کارُونو ايمان راؤړئ دَ دے دَ پاره چه تاسو داَ ومنئ اَؤ په دے پوهه شئ چه پلار په ما کښے دے اَؤ زَۀ په پلار کښے يم . “
هغوئ يو ځلے بيا دَ هغۀ په نيولو پسے شول خو هغه دَ هغوئ دَ لاس نه ووتو .
عيسىٰ يو ځل بيا دَ اُردن سيند دَ بلے غاړے هغه ځائے ته ستُون شو چرته چه به وړُومبےٰ يحيىٰ بپتسمه ورکوله . هلته هغه پاتے شو .
ګڼ خلق به ورته راتلل اَؤ هغوئ وئيل چه ” يحيىٰ مُونږ ته يوه مُعجزه هم نۀ وه ښکاره کړے خو هغۀ چه څۀ دَ دے سړى په حقله وئيلى وُو هغه رښتيا وُو . “
اَؤ هلته ډيرو خلقو پرے ايمان راوړلو .
لعزر نُومے يو سړے ناجوړه وو . دَ هغۀ کور په بيت عيناه کښے وو کُوم چه دَ مريمے اَؤ دَ هغے دَ خور مرتا کلے وو .
دا هغه مريم وه چه په مالِک ئے عطر اچولى وُو اَؤ دَ هغۀ پښے ئے په خپلو ويښتو وُچے کړے وے اَؤ ورور ئے لعزر ناجوړه وو .
نو خويندو ئے عيسىٰ ته خبر ورواستولو چه مالِکه ! تۀ په دے خبر يئے چه ستا خوږ آشنا بيمار پروت دے ؟
کله چه عيسىٰ دا واؤريدل نو وئے وئيل ، ” دا ناروغتيا دَ مرګ نۀ ده ، دا خو دَ خُدائے دَ جلال څرګندولو دَ پاره ده چه دَ خُدائے دَ زوى لوئى پرے ښکاره شى . “
عيسىٰ دَ مرتا ، دَ هغے دَ خور اَؤ لعزر سره مينه لرله ،
خو چه دَ هغۀ دَ بيمارئ ئے واؤريدل نو عيسىٰ دوه ورځے نور هم په هغه ځائے کښے ايسار شو چرته چه هغه وو .
دَ دے نه پس عيسىٰ خپلو مُريدانو ته ووئيل ، ” ځئ چه يهوديه ته بيرته لاړ شُو . “
مُريدانو ورته ووئيل چه ” اُستاذه ! څۀ زيات وخت نۀ دے شوے چه يهوديانو ستا سنګسار کول غوښتل ، نو تۀ بيا هلته ځے څۀ ؟ “
عيسىٰ جواب ورکړو ، ” ولے دَ ورځے دولس ګينټے نۀ دى څۀ ؟ هر څوک چه دَ ورځے ګرزى تيندک نۀ خورى ځکه چه هغه دَ دے دُنيا رڼا وينى .
خو که هغه دَ شپے ګرزى نو ټکرے خورى ځکه چه رڼا په کښے نِشته . “
دَ دے وئيلو نه پس عيسىٰ ووئيل چه ” زمُونږ آشنا لعزر اُودۀ پروت دے خو زَۀ ورځم چه راويښ ئے کړم . “
مُريدانو ووئيل ، ” مالِکه ! که چرے هغه اُودۀ وى نو هغه به روغ شى . “
عيسىٰ دَ هغۀ دَ مرګ خبره کوله خو دَ هغوئ دا خيال وو چه ګنى دا دَ اُودۀ کيدو خبره کوى .
بيا عيسىٰ صفا ورته ووئيل ، ” لعزر مړ دے .
دا ښه ده چه زَۀ هلته نۀ وم په دے چه تاسو ايمان راوړئ . خو راځئ چه هغۀ ته ورشُو . “
بيا توما چه برغونے ورته وائى ، هغۀ نورو مُريدانو ته ووئيل ، ” راځئ چه مُونږ هم دَ هغۀ سره مړۀ شُو . “
هلته په رسيدو عيسىٰ خبر شو چه دَ لعزر دَ مرګ اَؤ په قبر کښے دَ کيښودو بيا څلور ورځے کيږى .
بيت عنياه دَ بيتُ المُقدس نه بس دوه ميله لرے وو .
اَؤ ډير يهوديان دَ مرتا اَؤ مريمے څخه دَ هغوئ دَ ورور غم رازئ ته راغلى وُو .
کله چه مرتا دَ عيسىٰ دَ راتلو نه خبره شوه نو هغه سمدستى دَ هغۀ مخے له ورغله اَؤ مريمه په کور کښے پاتے شوه .
مرتا عيسىٰ ته ووئيل ، ” مالِکه ! که تۀ دلته وَئے نو زما ورور به مړ شوے نۀ وو .
اَؤ زَۀ اوس هم په دے پوهيږم چه که تۀ دَ خُدائے نه هر څۀ وغواړے نو خُدائے به ئے درکړى . “
عيسىٰ ورته ووئيل چه ” ستا ورور به بيا ژوندے شى . “
مرتا هغۀ ته ووئيل ، ” ما ته پته ده چه هغه به بيا ژوندے شى خو دَ قيامت په ورځ . “
عيسىٰ ووئيل ، ” زَۀ قيامت يم اَؤ زَۀ ژوندُون يم . که څوک په ما ايمان لرى که هغه مړ هم شى نو هغه به بيا ژوندے وى
اَؤ که څوک چه ژوندے دے اَؤ په ما ايمان لرى هغه به هيڅ کله هم مړ نۀ شى . آيا ستاسو په دے ايمان دے څۀ ؟ “
هغے ووئيل ، ” مالِکه ! زما ايمان دے ، هم تۀ مسيح يئے ، دَ خُدائے زوئے څوک چه دُنيا ته راتلُونکے وو . “
دے وئيلو سره مرتا لاړه چه خپله خور مريم راوبولى اَؤ دَ هغے په څنګ کښے ودريده اَؤ په پټه سره ئے ورته ووئيل ” مالِک دلته دے اَؤ هغه تا غواړى . “
کله چه مريم دا واؤريدل نو سمدستى پاڅيده اَؤ عيسىٰ له ورغله .
کُوم يهوديان چه دَ مريم سره غم رازئ له راغلى وُو کله چه هغوئ هغه له کوره په روانيدو وليده نو په هغے پسے روان شول ځکه چه هغوئ دا ګڼل چه هغه قبر له روانه ده چه پرے وژاړى .
نو مريم هغه ځائے له لاړه چرته چه عيسىٰ وو اَؤ کله چه ئے هغه وليدلو نو دَ هغۀ په پښو پريوته اَؤ وئے وئيل ، ” اَئے مالِکه ! که چرے تۀ دلته وَئے نو زما ورور به نۀ وو مړ شوے . “
کله چه عيسىٰ هغه په ژړا وليده اَؤ ورسره ئے هغه يهوديان ملګرى هم وليدل چه ژاړى نو هغۀ يو سوړ اسويلے وکړو اَؤ ډير زهيرشو .
هغۀ تپوس وکړو چه ” هغه تاسو کُوم ځائے ښخ کړے دے ؟ “ هغوئ جواب ورکړو ، ” مالِکه ! راشه وئے ګوره . “
عيسىٰ په ژړا شو .
يهوديانو ووئيل چه ” دَ هغۀ به دَ دۀ سره څومره مينه وه . “
خو په هغوئ کښے ځنو ووئيل چه ” آيا دے سړى چا چه دَ هغه ړُوند سړى سترګے بينا کړے وے دا نۀ شُو کولے چه لعزر ئے دَ مرګ نه بچ کړے وے ؟ “
عيسىٰ بيا سوړ اسويلے وکړو ، بيا هغه قبر له راغے . دا يو غار وو چه ګټه ورته اړمه کړے شوے وه .
عيسىٰ ووئيل ، ” دا ګټه لرے کړئ . “ مرتا ، دَ مړ سړى خور ، هغۀ ته ووئيل ، ” مالِکه ! اوس خو به دَ هغۀ نه بوئى روان شوے وى . دَ هغۀ خو دلته څلور ورځے شوے دى . “
عيسىٰ ووئيل ، ” آيا ما تاسو ته دا نۀ وُو وئيلى څۀ ، چه که چرے تاسو ايمان لرئ نو تاسو به دَ خُدائے جلال ووينئ ؟ “
نو هغوئ ګټه لرے کړه . بيا عيسىٰ پورته وکتل اَؤ وئے وئيل ، ” پلاره ! زَۀ ستا شکر کوم چه تا زما واؤريدل .
ما ته دا دَ آګاهو نه معلُومه وه چه تۀ تل زما آؤرے خو ما دَ دے حاضرو خلقو دَ پاره سوال وکړو چه دَ دوئ دا باور وشى چه زَۀ تا را استولے يم . “
بيا هغۀ په اُوچت آواز ووئيل ، ” لعزر ! راوزه ! “
نو مړ سړے بهر راووتو ، دَ هغۀ لاس اَؤ پښے په کفن کښے تړلى شوى وُو اَؤ مخ ئے په ټُوکى کښے نغښتے وو . عيسىٰ ووئيل ، ” دا راخلاص کړئ اَؤ پرے ئے ږدئ چه ځى . “
بيا ډير يهُوديان چه دَ مريمے ليدلو له راغلى وُو اَؤ هغه څۀ ئے وليدل چه عيسىٰ وکړل نو په هغۀ ئے ايمان راؤړو .
خو په هغوئ کښے ځنے فريسيانو له راغلل اَؤ هغه څۀ ئے ورته ووئيل چه هغۀ کړى وُو .
دَ دے نه پس مشرانو کاهنانو اَؤ فريسيانو يوه جرګه راوبلله اَؤ وئے وئيل چه ” مُونږ ته څۀ کول په کار دى ؟ ځکه چه دا سړے خو ډيرے مُعجزے ښکاره کوى .
که مُونږ چرے دغه شان دَئے آزاد پريږدُو نو ټول خلق به په دَۀ ايمان راؤړى ، بيا به رُوميان راشى اَؤ زمُونږ دَ خُدائے کور اَؤ زمُونږ ټول قوم به ختم کړى . “
خو په دوئ کښے يو تن چه کيفا ئے نُوم وو اَؤ په دغه کال دَ ټولو نه مشر کاهن وو ، هغۀ ووئيل ، ” تاسو په هيڅ نۀ پوهيږئ ،
اَؤ نه خيال کوئ چه دا ستاسو دَ پاره ډيره غوره ده چه دَ اُمت دَ پاره دِ يو سړے مړ کړے شى ، نه چه ټول قام تباه اَؤ برباد شى . “
دا هغۀ دَ خپله ځانه ونۀ وئيل ، بلکه دَ ټولو نه دَ مشر کاهن په حيثيت چه هغه دَ هغه کال دَ پاره مُقرر وو . هغۀ دا پيشن ګوئى وکړه چه عيسىٰ به دَ قام دَ پاره مړ شى ،
يواځے دَ قام دَ پاره نه ، بلکه دَ دے دَ پاره چه دَ خُدائے خوارۀ وارۀ بچى يو ځائے ته راغونډ کړى .
دغه شان دَ هغه ورځے نه پس هغوئ دَ هغۀ دَ مرګ صلاح وکړه .
پس له دے عيسىٰ په يهوديه کښے په عامه ګڼه کښے نۀ راوتو اَؤ هغه علاقه ئے پريښوده اَؤ دَ صحرا دَ خوا اِفرايم نومے کلى ته لاړو اَؤ دَ خپلو مُريدانو سره ديره شو .
دَ يهوديانو دَ فسح اختر رانزدے وو اَؤ دَ کلو ډير خلق بيتُ المُقدس ته دَ خپل ځان پاکولو دَ پاره دَ اختر دَ شروع کيدو نه وړاندے لاړل .
هغوئ عيسىٰ ولټولو اَؤ کله چه هغوئ دَ خُدائے په کور کښے ودريدل نو دَ يو بل نه ئے تپوس وکړو ، ” څۀ مو خيال دے ؟ شايد چه هغه په اختر کښے شاميليدو له نۀ راځى څۀ ؟ “
ځکه چه مشرانو کاهنانو اَؤ فريسيانو دا حُکم ورکړے وو چه کُوم سړى ته چه دا پته ولګى چه هغه کُوم ځائے دے ، هغه دِ دوئ خبر کړى ، دَ دے دَ پاره چه هغه ونيسى .
دَ فسح دَ اختر نه شپږ ورځے مخکښے عيسىٰ بيت عنياه ته راغے چرته چه لعزر نومے سړے اوسيدو ، څوک چه هغۀ دَ مړو نه بيا ژوندے کړے وو .
هلته ئے دَ هغۀ ميلمستيا کړے وه چه مرتا په کښے خدمت کاوو اَؤ لعزر دَ عيسىٰ سره په نورو ميلمنو کښے کښيناستو .
بيا مريم ښۀ قيمتى عطر چه نيم سير قدرے وُو راؤړل ، اَؤ دَ عيسىٰ په پښو ئے توئے کړل اَؤ هغه ئے بيا په خپلو ويښتو وُچ کړل تر دے چه ټول کور دَ خوشبوئ نه ډک شو .
خو په دے يهوداه اِسکريوتى چه دَ عيسىٰ يو مُريد وو اَؤ په دَۀ به ئے مُخبرى کوله ، ووئيل چه
” دا عطر په دريو سوو دينارو خرڅ ولے نۀ کړے شول چه خوارانو غريبانو ته ورکړے شوے وے ؟ “
هغۀ دا خبره په دے ونۀ کړه چه ګنى هغه دَ خوارانو غم خور وو خو ځکه چه هغه په خپله غل وو . هغۀ به هغه پيسے پټولے کُومے چه په کڅوړه کښے جمع کيدے اَؤ دَ هغۀ په حوالے وے .
عيسىٰ ووئيل چه ” هغه خپلے خوښے ته پريږدئ اَؤ پريږدئ چه دا زما دَ ښخولو دَ ورځے پورے وساتى .
ځکه چه خواران خو په مُدام تاسو سره وى خو زَۀ به مُدام تاسو سره نۀ يم . “
ډير يهوديان په دے خبر شُو چه هغه راغلے دے ، اَؤ يواځے دے ته نۀ راتلل چه عيسىٰ ووينى بلکه دَ لعزر دَ کتو تلوسه ئے هم وه چه دَ مړو نه ئے بيا ژوندے کړے وو .
مشرانو کاهنانو بيا دا فيصله وکړله چه لعزر هم مړ کړئ ،
ځکه چه دَ هغۀ په وجه ډير يهوديان عيسىٰ له ورځى اَؤ په هغۀ ايمان راؤړى .
په بله ورځ ګڼ خلق چه اختر له راغلى وُو چه هغوئ دَ دے نه خبر شول چه عيسىٰ هم بيتُ المُقدس ته راروان دے ،
نو هغوئ دَ کجورے څانګے واخستے اَؤ دَ هغۀ مخے ته ورووتل اَؤ دا نعرے ئے وهلے ، ” دَ خُدائے ثنا دِ وى ! مُبارک دے هغه څوک چه دَ رب په نُوم راځى ، دَ اِسرائيلو بادشاه دِ مُبارک وى . “
اَؤ عيسىٰ يو خر ومُوندلو اَؤ په هغۀ سور شو ، لکه چه په صحيفو کښے ليکلى دى :
” ئَاے دَ صيون لُورے ! نوره ويره مه کوه ! وګوره ، ستا بادشاه په يو کُوچى سور روان دے . “
هغه وخت خو دَ عيسىٰ مُريدان په دے پوهه نۀ شول ، خو کله چه عيسىٰ خپل جلال ته ورسيدلو نو دوئ ته بيا ياد شول چه دا خو دَ هغۀ په حقله ليکلى شوى وُو اَؤ هم دغه د هغۀ سره شوى وُو .
نو کُوم خلق چه په هغه ځائے کښے موجُود وُو کله چه عيسىٰ لعزر له قبر نه راوبللو اَؤ له مړو نه ئے بيا ژوندے کړو ، نو هغوئ چه څۀ ليدلى اَؤ آؤريدلى وُو په هغے ئے ګواهى وکړله .
هم دغه وجه وه چه ډير مخلُوق دَ هغۀ دَ اِستقبال دَ پاره ورووتل ، هغوئ دَ عيسىٰ دَ ښودلے شوے مُعجزے په حقله آؤريدلى وُو .
فريسيانو يو بل ته ووئيل ، ” تاسو ګورئ چه ستاسو نه هيڅ نۀ کيږى ، ټوله دُنيا په هغۀ پسے تلے ده . “
دَ اختر په موقع چه څوک عبادت ته راتلل په هغوئ کښے څۀ يُونانيان هم وُو .
هغوئ فيليپوس ته راغلل څوک چه دَ بيتِ صيدا دَ ګليل اوسيدُونکے وو اَؤ هغۀ ته ئے ووئيل ، ” صاحبه ! مُونږ عيسىٰ ليدل غواړُو . “
فيليپوس لاړو اَؤ اندرياس ته ئے ووئيل اَؤ دا دواړه لاړل چه عيسىٰ خبر کړى .
بيا عيسىٰ جواب ورکړو ، ” هغه وخت راغلے دے چه اِبن آدم به لوئى مُومى .
رښتيا رښتيا زَۀ تاسو ته وايم چه دَ غنمو يوه دانه تر هغے يکه يوه دانه وى تر څو چه هغه په خاؤرو کښے پرے نۀ وزى اَؤ خاؤرے نۀ شى ، خو که هغه خاورے شى نو دَ هغے نه ډيرے دانے راوټُوکيږى .
هغه سړے چه دَ ځان سره مينه لرى ورک دے ، خو هغه څوک چه په دے دُنيا کښے دَ ځان نه نفرت کوى ، هغه به دَ تل ژوندُون دَ پاره امانت وساتى .
که څوک زما خدمت کوى هغه دِ ماپسے راځى اَؤ چرته چه زَۀ يم هلته به زما خادم هم وى . هر څوک چه زما خدمت کوى هغۀ ته به زما پلار عزت ورکړى .
اوس مے زړۀ پريشان دے اَؤ زَۀ څۀ ووايم ؟ چه اَئے پلاره ! ما له دے ساعت نه بچ کړه ؟ بلکه زَۀ په دے وجه دے ساعت ته رارسيدلے يم .
اَئے پلاره ! خپل نُوم ته جلال ورکړه . “ دَ آسمان نه يو آواز راغے ، ” ما جلال ورکړے دے اَؤ زَۀ به بيا هم جلال ورکړم . “
هغه موجُودو خلقو دا خيال وکړو چه ګنى آسمان وګړزيدو خو نورو ووئيل چه ” فرښتے ورسره خبرے کړے دى ! “
عيسىٰ ووئيل چه ” دا آواز زما دَ پاره نه بلکه ستاسو دَ پاره وو .
اوس دَ دے دُنيا دَ پاره دَ عدالت وخت دے اَؤ دَ دے دُنيا سردار به بهر وويستلے شى .
اَؤ کله چه زَۀ دَ مزکے نه وخيژولے شم نو زَۀ به ټول ځان ته راکاږم . “
دا هغۀ هغه خبرے ته اِشاره وکړه چه هغه به په کُوم قِسم مرګ مړ شى .
خلقو جواب ورکړو چه ” زمُونږ شريعت دا وائى چه مسيح به تل تر تله وى ، نو بيا ستا دَ دے وئيلو نه څۀ مطلب دے چه اِبن آدم به پورته وخيژولے شى ؟ دا اِبن آدم څوک دے ؟ “
عيسىٰ هغوئ له جواب ورکړو ، ” رڼا لا تاسو سره شته خو دَ ډيرے مُودے دَ پاره نه . تر څو چه تاسو سره رڼا ده ، په رڼا کښے ځئ ، هسے نۀ چه تيارۀ مو راګير کړى اَؤ څوک چه په تيارۀ کښے ځى ، هغه په دے نۀ وى خبر چه کُوم پلَو روان دے .
تر څو چه تاسو سره رڼا ده ، په رڼا يقين لرئ دَ دے دَ پاره چه تاسو په رڼا کښے اوسئ ، “ دَ دے خبرو نه پس عيسىٰ دَ هغوئ نه لاړو اَؤ چرته پټ شو .
سره دَ ډيرو مُعجزو چه عيسىٰ دَ هغوئ دَ وړاندے ښکاره کړے وے هغوئ په هغۀ باندے ايمان رانۀ وړو .
ځکه چه دَ يشعياه نبى دا خبره پُوره شى چه : ” اَئے ربه ! زمُونږ په خبرو چا يقين کړيدے اَؤ دَ رب لاس چا ته څرګند شوے دے ؟ “
په دے وجه هغوئ ايمان راوړلے نۀ شو ولے چه دَ يشعياه نبى دا خبره هم پُوره شى .
” هغۀ دَ هغوئ سترګے ړندے کړى دى اَؤ زړُونه ئے ورله سخت کړى دى ، هسے نه چه هغوئ په خپلو سترګو ووينى اَؤ په خپلو زړونو کښے پرے پوهه شى اَؤ دَ رغيدو دَ پاره ما ته راوګرزى اَؤ زَۀ ئے روغ کړم . “
يشعياه دا خبرے ځکه کړے وے چه دَ عيسىٰ لوئى هغۀ وليدله اَؤ دَ هغۀ په حق کښے ئے خبرے کولے .
خو سره دَ دے په هغوئ کښے ډيرو يهودى مشرانو هم په هغۀ ايمان راؤړو خو بيا هم دَ فريسيانو دَ ويرے نه ئے دَ دے اِقرار نۀ شو کولے ، هسے نه چه دَ عبادت خانے نه ئے خارج کړى .
ځکه چه هغوئ دَ خُدائے دَ عزت په ځائے دَ خلقو عزت خوښولو .
نو عيسىٰ په چغو ووئيل ، ” کله چه يو سړے په ما ايمان راؤړى نو هغه نۀ يواځے دا چه په ما ايمان راؤړى بلکه په هغه چا هم چه زَۀ ئے را استولے يم .
اَؤ څوک چه ما وينى هغه به هغه څوک ووينى چه زَۀ ئے را استولے يم .
زَۀ دُنيا ته لکه دَ رڼا راغلے يم دَ دے دَ پاره چه څوک په ما ايمان لرى هغه به په تيارۀ کښے پاتے نۀ شى .
خو هر څوک چه زما کلام آؤرى اَؤ اِطاعت کوى ، زَۀ دَ هغۀ عدالت نۀ کوم ، زَۀ دَ دُنيا عدالت کولو دَ پاره نۀ يم راغلے بلکه دَ دُنيا دَ خلاصُون دَ پاره راغلے يم .
څوک چه زما نه اِنکار کوى اَؤ څوک چه زما خبرے نۀ قبلوى ، دَ هغۀ دَ پاره مُنصف شته يعنے هغه کلام چه ما کړے دے ، هغه به په آخرى ورځ دَ هغۀ عدالت کوى .
زَۀ په خپل اِختيار خبرے نۀ کوم خو پلار چه زَۀ را استولے يم هغۀ ما ته حُکم کړے دے چه څۀ ووايم اَؤ څنګه ئے ووايم .
زَۀ خبر يم چه دَ هغۀ حُکم دَ تل عُمرى ژوندُون دے ، نو ځکه څۀ چه پلار ما ته وئيلى دى ، هم هغه څۀ زَۀ وايم . “
دَ فسح دَ اختر نه وړُومبے عيسىٰ ته معلُومه شوه چه دَ هغۀ وخت راغے چه دَ دُنيا نه دِ خپل پلار ته لاړ شى . اَؤ هغۀ دَ خپلو سره چه په دے دُنيا کښے وُو ، تر آخره پورے مينه وکړله .
دَ ماښام دَ ډوډئ په وخت اِبليس دَ اګاهو نه دَ شمعُون اسکريوتى دَ زوئے يهوداه په زړۀ کښے دا خيال اچولے وو چه هغه په عيسىٰ مُخبرى وکړى .
اَؤ عيسىٰ ته ښه معلُومه وه چه پلار هغۀ ته هر څۀ اِختيار ورکړے دے اَؤ چه هغه دَ خُدائے نه راغلے دے اَؤ خُدائے له بيرته روان دے .
نو هغه دَ ډوډئ نه پاڅيدلو ، خپلے جامے ئے يو طرف ته کيښوے ، يوه توليه ئے راواخسته اَؤ دَ ځان نه ئے تاؤ کړه .
بيا هغۀ په يو لوښى کښے اوبۀ واچولے اَؤ دَ خپلو مُريدانو دَ پښو په وينځلو آخته شو اَؤ په توليه ئے وچولے چه دَ ځان نه ئے تاؤ کړے وه .
کله چه شمعُون پطروس وار راغے نو پطروس هغۀ ته ووئيل چه ” مالِکه ! دا تۀ زما پښے وينځے ؟ “
عيسىٰ جواب ورکړو ، ” څۀ چه زَۀ کوم ، تۀ اوس په دے نۀ پوهيږے خو وروستو به پوهه شے . “
پطروس ووئيل ، ” زَۀ به تاسو خپلو پښو وينځلو ته هيڅ کله پرے نۀ ږدم . “ عيسىٰ جواب ورکړو چه ” که چرے زَۀ تا ونۀ وينځم نو تۀ به زما مُريد نۀ يئے . “
شمعُون پطروس ووئيل ، ” بيا نو مالِکه ! يواځے زما پښے نه بلکه لاسُونه اَؤ سر هم ووينځه . “
عيسىٰ ووئيل ، ” چا چه لامبلى وى هغۀ ته بے دَ پښو وينځلو نه حاجت نِشته هغه بيخى پاک دے ، اَؤ تاسو پاک يئ اګر چه تاسو ټول نه . “
ولے چه هغۀ ته معلُومه وه چه څوک به په هغۀ مُخبرى کوى نو ځکه ئے ووئيل چه تاسو ټول پاک نۀ يئ .
دَ هغوئ دَ پښو وينځلو اَؤ دَ خپلو جامو آغوستلو نه وروستو هغه کښيناستو اَؤ تپوس ئے وکړو ، ” آيا تاسو په دے پوهه شوئ چه ما تاسو سره څۀ وکړل ؟
تاسو ما ته اُستاذ اَؤ مالِک وايئ اَؤ دا ښۀ وايئ ځکه چه زَۀ يم .
نو که ستاسو مالِک اَؤ اُستاذ ستاسو پښے ووينځلے نو په تاسو هم لازم دى چه دَ يو بل پښے ووينځئ .
ما ستاسو دَ پاره يو مِثال قائم کړے دے ، تاسو به هغه څۀ کوئ ، څۀ چه ما تاسو دَ پاره کړى دى .
زَۀ تاسو ته رښتيا رښتيا وايم چه يو غُلام دَ مالِک نه لوئے نۀ وى اَؤ نۀ اَستازے دَ را استوُونکى نه لوئے وى .
که چرے تاسو په دے پوهيږئ نو تاسو بختور يئ که عمل پرے کوئ .
زَۀ دَ تاسو ټولو په حقله نۀ وايم ، ما ته پته ده ، څوک چه ما غوره کړى دى . خو چه دَ کِتاب مُقدس هغه خبره پوره شى ، ” هغه څوک چه ماسره ډوډئ خورى هغه زما برخلاف شوے دے . “
زَۀ اوس تاسو ته دَ هغه واقعے دَ پيښيدو نه مخکښے وايم دَ پاره دَ دے کله چه هغه پيښه شى نو تاسو په دے ايمان راؤړئ چه زَۀ چه څۀ يم هغه يم .
زَۀ تاسو ته رښتيا رښتيا وايم څوک چه زما يو اَستازے قبُول کړى هغۀ زَۀ قبُول کړم اَؤ چه زَۀ ئے قبُول کړم نو هغه يو ئے قبُول کړو چا چه زَۀ را استولے يم . “
دَ دے وئيلو نه پس عيسىٰ دَ خپل رُوح دَ پريشانئ نه ووئيل ، ” رښتيا رښتيا زَۀ تاسو ته وايم ، په تاسو کښے يو زما مُخبرى کُوونکے دے . “
مُريدانو يو بل ته وکتل اَؤ شکمن شول چه دَئے دا دَ چا په حقله وائى .
په هغوئ کښے يو مُريد چه هغۀ ورسره مينه کوله اَؤ دَ عيسىٰ سره جُخت ناست وو .
نو شمعُون پطروس هغۀ ته اِشاره وکړه اَؤ ورته ئے ووئيل چه تپوس ترے وکړه چه ” دا څوک يادوى ؟ “
اَؤ هغه مُريد عيسىٰ ته سر ورنزدے کړو اَؤ تپوس ئے ترے وکړو ، ” مالِکه ! دا څوک دے ؟ “
عيسىٰ جواب ورکړو ، ” دا هغه سړے دے چه زَۀ ورته دَ ډوډئ دا ټکړه لمده کړم اَؤ ورله ئے ورکړم . “ بيا هغۀ هغه لمده کړه اَؤ دَ شمعُون اسکريوتى زوئے يهوداه ته ئے ورکړه .
سمدستى چه يهوداه دے ته لاس کړو نو شيطان ورننوتو . عيسىٰ ورته ووئيل ، ” څۀ چه کوے ، زر ئے وکړه . “
څوک چه ډوډئ ته ناست وُو له هغوئ نه يو تن هم په دے پوهه نۀ شو چه دَ هغۀ دَ دے نه څۀ مطلب وو .
ځنو دا ګمان وکړو چه يهوداه سره کڅوړه ده ، نو عيسىٰ هغۀ ته دا ووئيل چه اختر ته چه څۀ په کار دى هغه واخله يا دا چه غريبانو له څۀ خيرات ورکړه .
دَ نوړئ آخستو نه سمدستى پس يهوداه بهر ووتو اَؤ شپه وه .
کله چه يهوداه اسکريوتى بهر لاړو نو عيسىٰ ووئيل ، ” اوس اِبن آدم خپل جلال ومُوندلو اَؤ په هغۀ کښے دَ خُدائے جلال څرګند شو .
خُدائے به په هغۀ کښے خپل جلال ښکاره کړى اَؤ زر به ئے ورکوى .
زما بچو ! زَۀ به دَ لږ وخت دَ پاره تاسو سره يم بيا به تاسو ما لټوئ ، اَؤ لکه چه ما يهوديانو ته ووئيل ، دغسے تاسو ته اوس وايم ، چرته چه زَۀ ځم هلته تاسو نۀ شئ راتلے .
زَۀ تاسو ته نوے حُکم درکوم . دَ يو بل سره مينه کوئ ، لکه چه ما تاسو سره مينه کړے ده دغه شان تاسو هم دَ يو بل سره مينه کوئ .
که تاسو دَ يو بل سره مينه کوئ نو بيا به ټول په دے پوهه شئ چه تاسو زما مُريدان يئ . “
شمعُون پطروس هغۀ ته ووئيل ، ” مالِکه ! تۀ چرته ځے ؟ “ عيسىٰ جواب ورکړو ، ” چرته چه زَۀ ځم ، تۀ اوس په ما پسے هلته نۀ شے راتلے خو وروستو به تۀ راشے . “
پطروس ووئيل ، ” مالِکه ! زَۀ اوس درپسے ولے نۀ شم تلے ؟ زَۀ به خپل ځان په تا قُربان کړم . “
عيسىٰ جواب ورکړو ، ” رښتيا به تۀ خپل ځان په ما قُربان کړے څۀ ؟ زَۀ تا ته رښتيا رښتيا وايم چه دَ چرګ دَ بانګ نه مخکښے به تۀ درے ځله وائے چه زَۀ تا نۀ پيژنم .
ستاسو غمژن زړُونه دِ ګبراؤ نۀ شى ، په خُدائے يقين لرئ ، هم په ما يقين لرئ .
زما دَ پلار په کور کښے دَ اوسيدو ډير ځايُونه دى . که چرے داسے نۀ وے نو بيا به ما تاسو ته وئيلى وُو . ځکه زَۀ ځم چه ستاسو دَ پاره هلته ځائے تيار کړم .
اَؤ که هلته زَۀ لاړ شم اَؤ تاسو ته ځائے تيار کړم نو په خپله به بيا راشم اَؤ تاسو به دَ ځان سره بوزم ، ځکه چه چرته چه زَۀ يم هلته به تاسو هم يئ .
اَؤ زما هغه لار تاسو ته معلُومه ده . “
توما ووئيل ، ” مالِکه ! مُونږ ته دا نۀ ده معلُومه چه تۀ چرته روان يئے ، نو مُونږ دَ دے لارے نه څۀ خبريدے شُو ؟ “
عيسىٰ جواب ورکړو ، ” زَۀ لار يم ، زَۀ حق يم اَؤ زَۀ ژوندُون يم . هيڅوک هم زما دَ وسيلے نه بغير پلار ته نۀ شى راتلے .
که چرے تاسو زَۀ پيژندلے نو تاسو به پلار هم پيژندلو . اوس تاسو هغه پيژنئ نو هغه تاسو ليدلے دے . “
فيليپوس هغۀ ته ووئيل ، ” مالِکه ! تۀ مُونږ ته پلار وښايه نو مُونږ نورے پوښتنے نۀ کوو . “
عيسىٰ جواب ورکړو چه ” فيليپوسه ! تاسو سره زَۀ دَ دومره مُودے نه يم اَؤ بيا مے هم نۀ پيژنے څۀ ؟ هر چا چه زَۀ ليدلے يم پلار ئے هم ليدلے دے ، نو بيا تۀ څنګه وائے چه مُونږ ته پلار وښايه ؟
آيا په دے ستاسو باور نِشته چه زَۀ په پلار کښے يم اَؤ پلار په ما کښے دے ؟ زَۀ چه څۀ خبرے تاسو ته کوم هغه دَ ځان نه نۀ کوم ، دا هغه دے چه په ما کښے اوسى اَؤ خپل کار کوى .
چه زَۀ دا وايم چه پلار په ما کښے دے اَؤ زَۀ په پلار کښے نو په دے باور وکړئ اَؤ يا دَ دے کارُونو په سبب باور وکړئ .
رښتيا رښتيا تاسو ته وايم ، څوک چه په ما ايمان راؤړى هغه به هم هغه څۀ کوى لکه چه ئے زَۀ کوم ، اَؤ هغه به لا دَ دے نه هم زيات کارُونه کوى ځکه چه زَۀ پلار له روان يم .
رښتيا چه تاسو څۀ چه هم زما په نُوم وغواړئ هغه به زَۀ کوم ځکه چه دَ پلار جلال په زوى کښے څرګند شى
تاسو چه څۀ هم زما په نُوم وغواړئ زَۀ به ئے کوم . “
که تاسو زما سره مينه کوئ نو زما په حُکمُونو عمل کوئ .
اَؤ زَۀ به پلار ته خواست وکړم چه تاسو ته بل مددګار درکړى څوک چه به تاسو سره مُدام وى ،
اَؤ هغه به دَ حق رُوح وى ، دُنيا هغه نۀ شى قبلولے ځکه چه دُنيا نۀ خو هغه وينى اَؤ نۀ ئے پيژنى خو تاسو ئے پيژنئ ځکه چه هغه تاسو سره اوسى اَؤ په تاسو کښے وى .
زَۀ به تاسو يتيمان نۀ پريږدم ، زَۀ تاسو ته بيرته راځم .
لږ ساعت پس به دُنيا بيا ما نۀ وينى خو تاسو به مے وينئ . ځکه چه زَۀ ژوندے يم نو تاسو به هم ژوندى يئ .
بيا به تاسو پوهه شئ چه زَۀ په خپل پلار کښے يم اَؤ تاسو په ما کښے يئ اَؤ زَۀ په تاسو کښے يم .
دَ هر چا سره چه زما حُکمُونه دى اَؤ په هغو عمل کوى نو دا هغه دى چه ما سره مينه کوى . هر څوک چه ماسره مينه کوى زما پلار به ور سره مينه وکړى اَؤ زَۀ به دَ هغۀ سره مينه وکړم اَؤ خپل ځان به ورته څرګند کړم .
بل يهوداه ترے تپوس وکړو ، اِسکريوتى نه ، ” مالِکه ! آخر دا څۀ وجه ده چه تۀ دا وائے چه تۀ به صرف مُونږ ته ځان څرګند کړے اَؤ نورے دُنيا ته نه ؟ “
عيسىٰ جواب ورکړو ، ” هغه څوک چه زما سره مينه کوى ، هغه به زما په کلام عمل کوى اَؤ بيا به زما پلار هم دَ هغۀ سره مينه کوى ، اَؤ پلار اَؤ زَۀ به هغۀ له ځُو چه دَ هغۀ سره اوسُو .
خو هغه څوک چه ما سره مينه نۀ کوى هغه زما په کلام عمل نۀ کوى . اَؤ کُوم کلام چه تاسو آؤرئ دا زما نۀ دے دا دَ پلار کلام دے چا چه زَۀ را استولے يم .
ما تاسو ته دا هر څۀ ووئيل په دے وخت چه زَۀ له تاسو سره يم ،
خو مددګار يعنے رُوحُ القُدس چه به پلار زما په نُوم را استوى ، هغه به تاسو ته هر څۀ ښائى اَؤ بيا به درته هغه څۀ رايادوى ، کُوم چه ما تاسو ته وئيلى دى .
زَۀ تاسو ته سلامتيا پريږدم ، زما خپله سلامتيا ، هغه چه دُنيا ئے نۀ شى ورکولے . مه ګبراويږئ اَؤ مه ويريږئ .
تاسو واؤريدل چه ما ووئيل ، زَۀ درنه روان يم اَؤ بيا تاسو ته بيرته راځم . که چرے تاسو ما سره مينه کولے نو تاسو به په دے آؤريدو سره خوشحاله شوى وئ چه زَۀ پلار له روان يم ځکه چه پلار له ما نه لوئے دے .
ما تاسو ته اوس دَ مخکښے نه دا وئيلى دى ځکه چه دا پيښه شى نو تاسو ايمان راؤړئ .
زَۀ به تاسو سره زياتے خبرے ونۀ کړم ځکه چه دَ دے دُنيا سردار راتلُونکے دے . دَ هغۀ په ما باندے هيڅ اِختيار نِشته ،
خو دُنيا ته به دا خامخاه څرګنده شى چه زَۀ دَ پلار سره مينه کوم اَؤ بيخى هغه شان ئے کوم څنګه چه هغه حُکم کوى . نو پاڅئ چه له دے ځائے نه لاړ شُو . “
حقيقى بُوټے دَ انګور زَۀ يم اَؤ زما پلار باغوان دے .
هره شنډه څانګه هغه پريکوى اَؤ هره ميوه نيوونکے څانګه پاکوى دَ دے دَ پاره چه هغه نوره زياته ميوه ونيسى .
تاسو دَ مخکښے نه په هغه خبره چه ما تاسو ته کړے ده ، پاک کړى شوى يئ .
په ما کښے اوسئ لکه زَۀ چه په تاسو کښے اوسم . يوه څانګه هم دَ خپله ځانه ميوه نۀ شى نيولے ، تر څو چه هغه دَ انګُور دَ بُوټى سره پاتے نۀ وى . تاسو هم تر هغے ميوه نۀ شئ نيولے تر څو چه تاسو په ما کښے نۀ اوسئ .
زَۀ دَ انګور بُوټے يم اَؤ تاسو زما څانګے يئ . څوک چه په ما کښے اوسى لکه زَۀ چه په هغۀ کښے ، نو هغه به ډيره ميوه نيسى ، ځکه چه زما نه بغير تاسو هيڅ نۀ شئ کولے .
هغه څوک چه په ما کښے نۀ اوسى هغه به لکه وچه شوے څانګه ګُذار کړے شى ، اَؤ وُچے څانګے به يو ځائے راټولے کړى شى اَؤ په اور کښے به واچولے شى اَؤ وبه سوزولى شى .
که تاسو په ما کښے اوسئ اَؤ زما خبرے په تاسو کښے اوسى نو چه تاسو څۀ غواړئ دَ هغے خواهش کوئ اَؤ زَۀ به ئے درکوم .
دغه شان زما دَ پلار جلال په دے ښکاره کيږى چه تاسو ښۀ ډيره ميوه ونيسئ اَؤ زما مُريدان ښکاره شئ .
لکه چه پلار ما سره مينه کړے ده دغه شان زَۀ تاسو سره مينه کوم . زما په مينه کښے اوسئ .
که چرے تاسو زما په حُکمونو عمل کوئ نو تاسو به زما په مينه کښے اوسئ داسے لکه چه ما دَ خپل پلار په حُکمُونو عمل کړے دے اَؤ دَ هغۀ په مينه کښے اوسم .
دا ما تاسو ته وئيلى دى دَ دے دَ پاره چه زما خوشحالى دِ په تاسو کښے وى اَؤ ستاسو خوشحالى دِ پُوره شى .
دا زما حُکم دے ، دَ يو بل سره مينه کوئ لکه چه ما تاسو سره مينه کړے ده .
دَ دے نه زياته نوره مينه نِشته چه يو سړے دِ دَ خپل دوست دَ پاره خپل ځان ورکړى .
تاسو زما دوستان يئ که زما په حُکمُونو تاسو عمل وکړو .
نو زَۀ به تاسو ته بيا غُلامان نۀ وايم . يو غُلام ته دَ دے هيڅ پته نۀ وى چه دَ هغۀ مالِک به څۀ کوى ، خو ما تاسو ته دوستان وئيلى دى ځکه چه ما تاسو ته هر هغه څۀ څرګند کړى دى کُوم چه ما دَ پلار نه آؤريدلى دى .
تاسو زَۀ غوره کړے نۀ يم ، ما تاسو غوره کړى يئ اَؤ ما تاسو په دے مُقرر کړئ چه لاړ شئ اَؤ ميوه ونيسئ ، هغه ميوه چه دَ تل ده ، دَ دے دَ پاره چه زما په نُوم چه تاسو دَ پلار نه هر څۀ چه غواړئ ، هغه تاسو ته درکړى .
دا زما تاسو ته حُکم دے چه دَ يو بل سره مينه کوئ .
که تاسو دَ دُنيا بدى شئ نو تاسو ته ښۀ معلُومه ده چه ستاسو نه اول ئے ما سره کړے ده .
که چرے تاسو دَ دُنيا وَئے نو دُنيا دَ خپلو سره غزيزولى کوى ، خو کله چه تاسو دَ دُنيا نۀ يئ ځکه چه ما تاسو دَ دُنيا نه غوره کړى يئ نو دغه سبب دے چه دَ دُنيا تاسو بدى شئ .
ما چه څۀ ووئيل ، دا ياد لرئ ، يو غُلام دَ مالِک نه لوئے نۀ دے . لکه څنګه چه ئے زَۀ وعذابولم دغسے به تاسو هم وعذابوى . که هغوئ زما په کلام عمل وکړى ستاسو په کلام به هم عمل وکړى .
دوئ به زما دَ نُوم په سبب دَ تاسو سره داسے سلُوک وکړى ځکه چه هغوئ هغه نۀ پيژنى چه زَۀ چا راليږلے يم .
که زَۀ راغلے نۀ وئے اَؤ دوئ ته مے وئيلے نۀ وئے نو دوئ به ګُناه ګار شوى نۀ وُو ، خو اوس دَ هغوئ سره دَ خپل ګُناه دَ پاره څۀ بهانه نِشته .
هر هغه څوک چه ما سره بدى کوى هغه زما دَ پلار سره هم بدى کوى .
که چرے ما دَ هغوئ په مينځ کښے داسے کارُونه نۀ وئے کړے کُوم چه بل هيچا هم نۀ دى کړى نو هغوئ به ګُناه ګار نۀ وئے ، خو اوس هغوئ ليدلى دى اَؤ دَ دواړو سره ، يعنے ما سره اَؤ دَ پلار سره بدى کوى .
هم دَ هغوئ په شريعت کښے دا رښتيا ليکلى دى چه ، ” هغوئ ما سره بے سببه بدى کوله . “
خو چه مددګار راشى کُوم چه به زَۀ تاسو ته دَ پلار نه راستوم ، يعنے دَ حقيقت رُوح چه دَ پلار نه راوزى ، هغه به زما په باب کښے ګواهى ورکوى .
تاسو به هم ګواهى ورکوئ ځکه چه تاسو دَ اول نه ما سره يئ .
ما دا تاسو ته وئيلى دى چه تاسو به تيندک ونۀ خورئ .
هغوئ به تاسو دَ عبادت خانو نه خارج کړى ، بلکه داسے وخت راتلُونکے دے چه هر هغه څوک چه تاسو قتلوى نو دا ګُمان به کوى چه ګنى دَ خُدائے خدمت کوى .
هغوئ به دا کارُونه ځکه کوى چه نه خو هغوئ پلار پيژنى اَؤ نه ما .
ما دا ځکه درته وئيلى دى چه کله چه دَ دے دَ پُوره کيدو وخت راشى نو تاسو زما خبردارے ياد لرئ . ما تاسو ته دا خبرے اَول ځکه ونۀ کړے چه زَۀ تاسو سره وم ،
خو اوس زَۀ هغه چا ته روان يم چا چه زَۀ راليږلے يم . په تاسو کښے هيڅوک زما نه دا تپوس نۀ کوى چه تۀ چرته روان يئے ؟
خو بیا هُم څهٔ چه ما تاسو ته وئیلی دی دَ هغے به وجه تاسو غمژن شوی يئ
خو بيا هم زَۀ تاسو ته رښتيا وايم چه دا ستاسو دَ بهترئ دَ پاره ده چه زَۀ ستاسو نه جُدا کيږم . که چرے زَۀ ستاسو نه لاړ نۀ شم نو مددګار به رانۀ شى اَؤ که چرے زَۀ لاړ شم نو هغه به زَۀ تاسو ته راواستُوم .
کله چه هغه راشى نو هغه به دُنيا دَ ګُناه اَؤ دَ صداقت اَؤ اِنصاف په باب کښے ملامته کړى ،
دَ ګُناه په باب کښے ځکه چه په ما ايمان نۀ راؤړى ،
اَؤ دَ صداقت په باب کښے ځکه چه زَۀ پلار له ځم اَؤ تاسو به مے بيا ونۀ وينئ ،
اَؤ دَ اِنصاف په باب کښے ځکه چه دَ دے دُنيا سردار مُجرم کړے شو .
نورے هم ډيرے خبرے دى چه تاسو ته مے کړے وئے خو دا به اوس تاسو برداشت کولے نۀ شئ .
خو کله چه دَ حقيقت رُوح راشى نو هغه به تاسو ته دا ټول حقيقت وښائى ځکه چه هغه به دَ خپله ځانه هيڅ نۀ وائى ، خو هغه څۀ به وائى کُوم چه هغه آؤرى اَؤ هغه به تاسو په راتلُونکى واقعاتو خبر کړى .
هغه به زما جلال ښکاره کوى ځکه چه له ما نه به ئے آخلى اَؤ تاسو به پرے خبر کړى .
هر څۀ چه دَ پلار دى هغه زما دى اَؤ دغه وجه ده چه ما ووئيل چه له ما نه به ئے آخلى اَؤ تاسو به پرے خبروى .
لږ ساعت پاتے دے اَؤ بيا به تاسو ما نۀ وينئ اَؤ بيا لږ ساعت پس به تاسو ما ووينئ .
دَ هغۀ ځنو مُريدانو يو بل ته ووئيل ، ” دَ هغۀ دَ دے نه څۀ مطلب دے چه لږ ساعت پاتے دے اَؤ تاسو به بيا ما نۀ وينئ اَؤ بيا لږ ساعت پس به تاسو ما ووينئ ؟ اَؤ په دے چه زَۀ خپل پلار له روان يم ؟ “
هغوئ وئيل چه ” دَ دے لږ ساعت نه څۀ مطلب دے چه هغه ئے يادوى ؟ مُونږ په دے هيڅ نۀ پوهيږُو چه هغه څۀ وائى . “
عيسىٰ په دے پوهه شو چه هغوئ له ما نه دَ تپوسُونو په طلب دى اَؤ وئے وئيل ، ” آيا تاسو په دے بحث کوئ څۀ چه ما ووئيل چه لږ ساعت پاتے دے اَؤ بيا به تاسو ما نۀ وينئ اَؤ بيا لږ ساعت پس به تاسو ما ووينئ ؟
نو زَۀ تاسو ته رښتيا رښتيا وايم چه تاسو به ژاړئ اَؤ وير به کوئ خو دُنيا به خوشحاله وى . خو سره دَ دے چه تاسو به په غم کښے ډوب يئ خو ستاسو غم به په خوشحالئ بدل شى .
دَ زيږيدو دَ دړدُونو په وخت خو په ښځه تکليف وى ځکه چه دَ بچى دَ پيدا کيدو وخت راغلے وى ، خو کله چه بچے پيدا شى نو دَ هغے سختے په خوشحالئ بدلے شى ځکه چه يو اِنسان په دُنيا کښے وزيږيدو .
اَؤ تاسو غمژن يئ خو زَۀ به تاسو بيا ووينم اَؤ بيا به تاسو خوشحاله يئ اَؤ هيڅوک به هم ستاسو خوشحالى وانۀ خلى .
هغه ورځ به تاسو زما په حقله هيڅ پوښتنه نۀ کوئ . رښتيا رښتيا درته وايم ، که چرے تاسو زما په نُوم دَ پلار نه چه څۀ وغواړئ نو هغه به ئے درکړى .
تر اوسَ پورے تاسو زما په نُوم هيڅ نۀ دى غوښتى . وغواړئ اَؤ دربه کړے شى په دے چه ستاسو خوشحالى مُکمله شى
تر دے خو ما تاسو ته په مِثالُونو خبر کولے ، خو وخت راروان دے چه زَۀ به بيا په مِثالُونو کښے خبرے نۀ کوم خو په ډاګه به درته دَ پلار په حقله خبرے کوم .
کله چه هغه ورځ راشى نو تاسو به زما په نُوم وغواړئ اَؤ زَۀ دا نۀ وايم چه ګنى زَۀ به تاسو دَ پاره پلار ته سوال کوم .
ځکه چه په پلار تاسو په خپله ګران يئ ، ځکه چه زَۀ په تاسو ګران وم اَؤ ايمان مو راوړے دے چه زَۀ دَ خُدائے نه راوتلے يم .
زَۀ دَ پلار نه راوتلے يم اَؤ دے دُنيا ته راغلے يم اَؤ اوس زَۀ دُنيا بيا پريږدم اَؤ پلار له ځم . “
دَ هغۀ مُريدانو ووئيل ، ” ګوره ! تۀ اوس په ډاګه وايئے اَؤ په مِثالُونو کښے نۀ وايئے .
مُونږ اوس پوهيږُو چه تۀ دَ هر څۀ نه خبر يئے اَؤ دَ تپوسُونو حاجت درنه نِشته . هم په دے وجه زمُونږ دا يقين دے چه تۀ دَ خُدائے نه راوتلے يئے . “
عيسىٰ جواب ورکړو ، ” آيا تاسو اوس يقين لرئ څۀ ؟
ګورئ وخت راروان دے ، بلکه دا راغلے هم دے چه تاسو به ټول خوارۀ وارۀ شئ اَؤ خپلو کورُونو ته به لاړ شئ اَؤ ما به يکى يواځے پريږدئ ، خو بيا هم زَۀ يواځے نۀ يم ځکه چه پلار راسره دے .
ما تاسو ته دا هر څۀ ځکه وئيلى دى چه په ما کښے به ستاسو سلامتيا وى . اَؤ په دُنيا کښے به په تاسو سختے وى خو زړۀ ور شئ ځکه چه زَۀ په دُنيا غالب راغلے يم . “
دَ دے خبرو نه پس عيسىٰ پورته وکتل اَؤ وئے وئيل ، ” پلاره ! وخت راغے ، خپل زوى له جلال ورکړه دَ دے دَ پاره چه ستا زوئے تا له جلال درکړى .
ځکه چه تا هغۀ له په ټولو بنى آدمو اِختيار ورکړے دے چه هغه ټولو له تل عُمرى ژوندُون ورکړى چه ورته تا حواله کړى دى .
دا تل عُمرى ژوندون دے چه تا وپيژنى چه تۀ يواځے رښتينے خُدائے يئے اَؤ عيسىٰ مسيح چه تا را استولے دے .
ما په هغه کار پُوره کولو ستا جلال په دے دُنيا کښے څرګند کړو ، کُوم چه تا ما ته حواله کړے وو .
اَؤ اَئے پلاره ! اوس تۀ ما ته په خپل حضُور کښے جلال راکړه ، هغه جلال کُوم چه ما تا سره دَ دُنيا دَ پيدايښت نه اول لرلو .
ما ستا نُوم په هغه خلقو باندے څرګند کړے دے کُوم چه تا ما ته له دُنيا نه راکړى دى . هغوئ ستا وُو اَؤ تا ما له راکړى وُو اَؤ هغوئ ستا کلام قبُول کړے دے .
اَؤ اوس هغوئ پوهه شوى دى چه دا هر څۀ چه تا راکړى دى دا ستا دَ لورى دى .
ځکه چه ما هغوئ ته کلام ورکړے دے کُوم چه تا ما له راکړے دے ، اَؤ دوئ هغه قبُول کړے دے ، اَؤ هغوئ ته دا معلُومه شوه چه دا رښتيا دى چه زَۀ له تا نه راوتلے يم ، اَؤ هغوئ په دے ايمان راوړے دے چه زَۀ تا را استولے يم .
زَۀ دَ هغوئ دَ پاره دُعا کوم ، زۀ دَ دُنيا دَ پاره دُعا نۀ کوم خو دَ هغوئ دَ پاره چه تا راته په حواله کړى دى ځکه چه هغوئ ستا دى .
څۀ چه زما دى هغه ستا دى ، اَؤ څۀ چه ستا دى هغه زما دى ، اَؤ په هغوئ کښے زما جلال څرګند شوے دے .
زَۀ نور په دُنيا کښے نۀ يم خو دوئ به لا په دُنيا کښے وى اَؤ زَۀ ستا په طرف درروان يم . اَئے قدوسه پلاره ! تۀ دَ خپل لوظ دَ خاطره دَ دوئ حفاظت وکړه چه تا ما ته راکړى دى ، چه دوئ هم يو شى لکه چه مُونږ يو يُو .
چه زَۀ دَ دوئ سره وم نو ستا په نوم مے دَ هغوئ حفاظت کړے دے چه تا ما ته راکړى وُو اَؤ په هغوئ کښے يو هم دوزخ ته تلے نۀ دے بے له يو نه چه دوزخى دے ځکه چه دَ مُقدس کتاب ليک پُوره شى .
اَؤ اوس زَۀ تا ته درروان يم خو تر څو چه زَۀ په دے دُنيا کښے يم زَۀ دا وايم چه په دوئ کښے زما خوشحالى پُوره وى .
ما ستا پيغام هغوئ ته ورکړے دے اَؤ دَ دُنيا هغوئ بدى شى ځکه چه دوئ دَ دُنيا نۀ دى لکه چه زَۀ دَ دُنيا نۀ يم .
زَۀ ستا نه دا دُعا نۀ کوم چه دوئ دَ دے دُنيا نه وباسے خو دَ شرير نه حفاظت ورکړے .
دوئ دَ دُنيا نۀ دى لکه چه زَۀ دَ دُنيا نۀ يم .
دوئ دَ حقيقت په وسيله مُقدس کړه ، ستا کلام حقيقت دے .
لکه چه تا زَۀ دُنيا ته را استولے يم دغسے ما دوئ دُنيا ته استولى دى .
اَؤ اوس زَۀ دَ دوئ دَ خاطره خپل ځان مُقدس کوم چه دوئ هم دحقيقت په وسيله مُقدس شى .
خو زَۀ يواځے دَ دوئ دَ پاره دُعا نۀ کوم بلکه دَ هغه چا دَ پاره هم څوک چه دَ دوئ دَ کلام په وسيله په ما ايمان راؤړى .
تۀ دوئ ټول يو کړه . لکه چه تۀ پلاره په ما کښے يئے اَؤ زَۀ په تا کښے يم دغه شان دِ دوئ هم په مُونږ کښے يو وى چه دُنيا دا ايمان ولرى چه زَۀ تا را استولے يم .
کوُم جلال چه تا ما له راکړے دے هغه ما دوئ ته ورکړے دے چه دوئ يو وى لکه چه مُونږ يو يُو ،
زَۀ په هغوئ کښے اَؤ تۀ په ما کښے ، چه دوى په کامل طور يو وى . بيا به دُنيا په دے پوهه شى چه زَۀ تا را استولے يم ، چه تا دَ دوئ سره هم داسے مينه وکړله چه ما سره دِ کوله .
اَئے پلاره ! دا خلق چه تا ما له راکړى دى زَۀ غواړم چه دوئ دِ زما سره وى چرته چه زَۀ يم ، چه دوى زما جلال ووينى کوم چه تا ما له راکړے دے ځکه چه تا دَ ازل نه ما سره مينه کړے ده .
اَئے صادِقه پلاره ! دُنيا ته ونۀ پيژندلے خو زَۀ تا پيژنم اَؤ دوئ هم دا پيژنى چه تا زَۀ را استولے يم .
ما ستا نُوم دوئ ته څرګند کړو اَؤ دا به نور هم څرګندوم دَ دے دَ پاره چه کُومه مينه چه تا ما سره کوله ، دوئ ئے هم دَ يو بل سره وکړى ، اَؤ زَۀ دِ هم په دوئ کښے يم . “
دَ دے خبرو نه پس عيسىٰ دَ خپلو مُريدانو سره بهر ووتو اَؤ دَ قيدرون دَ خوړ نه پورے وتو . هلته يو باغ وو
عيسىٰ اَؤ دَ هغۀ مُريدان په کښے ورننوتل . هغه ځائے هم هغه يهوداه ته چه په هغۀ ئے مُخبرى کوله معلُوم وو ځکه چه عيسىٰ به اکثر دَ خپلو مُريدانو سره هلته تلو .
نو يهوداه دَ رُومى سپاهيانو يو پلټن دَ مشرانو کاهنانو اَؤ دَ فريسيانو له خوا ليږلى شوى دَ خُدائے دکور محافظان دَ ځان سره واخستل چه ډيوے ، مشعلُونه اَؤ وسلے ورسره وے ، هغه باغ ته ورغلل .
عيسىٰ چه دَ پيښيدُونکو واقعاتو نه خبر وو هغوئ له مخے له راووتو اَؤ تپوس ئے ترے وکړو چه ” تاسو څوک لټوئ ؟ “
هغوئ جواب ورکړو چه ” عيسىٰ ناصرى . “ عيسىٰ ووئيل ، ” هغه زَۀ يم . “ هلته په خوا کښے ئے يهوداه مُخبر هم ولاړ وو .
کله چه هغۀ ووئيل چه ” هغه زَۀ يم ، “ نو هغوئ وروستو شول اَؤ په مزکه پريوتل .
عيسىٰ بيا تپوس وکړو ، ” دا تاسو څوک لټوئ ؟ “ هغوئ جواب ورکړو ، ” عيسىٰ ناصرى . “
بيا عيسىٰ ووئيل ، ” ما تاسو ته وئيلى دى چه هغه زَۀ يم . که تاسو ما لټوئ نو دا نور پريږدئ چه ځى . “
دا دَ هغۀ هغه قول پُوره کول وُو چه تا چه څوک ما له راکړى دى دَ هغوئ نه ما يو هم نۀ دے ضائع کړے .
په دغه وخت کښے شمعُون پطروس خپله تُوره راوويسته اَؤ دَ مشر کاهن په غُلام ئے ګُزار وکړو اَؤ ښى غوږ ئے ترے نه پرے کړو . دَ غُلام نُوم ملخوس وو .
عيسىٰ پطروس ته ووئيل چه ” خپله تُوره په تيکى کښے کيږده . دا هغه دَ مُصيبت پياله ده چه پلار ما ته راکړے ده ، نو زَۀ به دا ولے نۀ څښم ؟ “
دَ رُومى سپاهيانو سره دَ هغوئ کماندار اَؤ دَ يهوديانو دَ خُدائے دکور مُحافظانو عيسىٰ ونيولو اَؤ وئے تړلو .
هغوئ هغه اول حنا ته بوتلو ، حنا دَ کيفا سخر وو څوک چه دَ هغه کال دَ پاره مشر کاهن وو .
کيفا هغه سړے وو چا چه يهوديانو ته دا صلاح ورکړے وه چه دَ دوئ دَ پاره غوره دا ده چه يو سړے دَ ټول اُمت دَ پاره مړ شى .
شمعُون پطروس اَؤ بل يو مُريد په عيسىٰ پسے وروستو وروستو روان وُو . دَ دغه مُريد دَ مشر کاهن سره پيژندګلى وه اَؤ دَ عيسىٰ سره دَ مشر کاهن غولى ته ورننوتو .
خو پطروس بهر په دروازه کښے ايسار شو . بيا هغه بل مُريد چه دَ مشر کاهن سره ئے پيژندګلى وه ، دوباره بهر ووتو اَؤ په دروازه کښے دَ ولاړے ښځے سره ئے خبرے وکړے اَؤ پطروس ئے دَ ننه کړو .
په دروازه کښے ولاړے خدمتګارے پطروس ته ووئيل ، ” آيا تۀ هم دَ دے سړى مُريد يئے څۀ ؟ “ هغۀ ووئيل چه ” زَۀ نۀ يم . “
غُلامانو اَؤ مُحافظانو سکارۀ بل کړى وُو ځکه چه موسم يخ وو اَؤ هغوئ ترے چاپيره ولاړ وُو اَؤ ځان ئے تودولو اَؤ پطروس هم دَ هغوئ سره ولاړ وو اَؤ ځان ئے تودولو .
مشر کاهن دَ عيسىٰ نه دَ هغۀ دَ مُريدانو اَؤ دَ هغۀ دَ تعليم په حقله تپوس وکړو .
عيسىٰ جواب ورکړو چه ” ما ټولو خلقو ته په ډاګه خبرے کولے . ما هميشه په عبادت خانو اَؤ دَ خُدائے په کور کښے تعليم ورکړے دے چرته چه ټول يهوديان راغونډيږى اَؤ هيڅ شے مے په پټه نۀ دے وئيلے .
نو تۀ له ما نه تپوسُونه ولے کوے ؟ زما دَ آؤريدُونکو نه تپوس وکړه چه ما هغوئ ته څۀ وئيلى دى ، هغوئ ته معلُومه ده چه ما څۀ وئيلى دى . “
کله چه عيسىٰ دا ووئيل نو يو مُحافظ څوک چه دَ هغۀ په خوا کښے ولاړ وو عيسىٰ ته په مخ څپيړه ورکړه اَؤ وئے وئيل ، ” څوک مشر کاهن ته داسے جواب ورکوى څۀ ؟ “
عيسىٰ جواب ورکړو ، ” که بد مے وئيلى دى نو ګواهى پرے تيره کړه ، اَؤ که ښۀ مے وئيلى دى نو دا ګُذار دِ ولے راکړو ؟ “
حنا بيا عيسىٰ تړلے مشر کاهن کيفا ته واستولو .
په دے دوران کښے شمعُون پطروس ولاړ وو اَؤ ځان ئے تودولو ، نو نورو تپوس وکړو ، ” آيا تۀ هم دَ هغۀ مُريد نۀ يئے څۀ ؟ “ خو هغۀ اِنکار وکړو اَؤ وئے وئيل چه ” زَۀ نۀ يم . “
دَ مشر کاهن يو غُلام کُوم چه دَ هغه سړى عزيز وو چه پطروس ترے نه غوږ پرے کړے وو اِصرار وکړو ، ” آيا ما تۀ دَ هغۀ سره په باغ کښے نۀ وے ليدلے څۀ ؟ “
پطروس بيا اِنکار وکړو ، اَؤ هم په دغه وخت کښے چرګ بانګ ووے .
دَ کيفا نه ئے عيسىٰ دَ رومى حاکم قلا ته بوتلو . اوس خړ سحر وو اَؤ يهوديان په خپله دَ قلا نه بهر ودريدل چه دَ پليتئ نه ځان وساتى دَ دے دَ پاره چه هغوئ دَ فسح خوراک وخورى .
نو پيلاطوس ورته بهر راووتو اَؤ تپوس ئے وکړو ، ” تاسو دَ دے سړی خلاف څهٔ دعویٰ لرئ ؟ “
هغوئ جواب ورکړو ، ” که دے چرے مُجرم نۀ وئے نو مُونږ به تا له نۀ وو راوستے . “
پيلاطوس ووئيل ، ” دَئے بوزئ اَؤ دَ خپل شريعت په مُطابق ئے فيصله وکړئ . “ يهوديانو جواب ورکړو چه ” مُونږ سره دَ چا دَ مړ کولو اِختيار نِشته . “
اَؤ دغه شان دَ عيسىٰ هغه خبره پُوره شوه چه هغه به په څۀ قِسم مرګ مړ شى .
پيلاطوس بيا قلا ته ننوتو اَؤ عيسىٰ ئے راوغوښتو . هغۀ تپوس وکړو چه ” تۀ رښتيا دَ يهوديانو بادشاه يئے څۀ ؟ “
عيسىٰ ووئيل ، ” آيا دا ستا خپل خيال دے اَؤ که بل چا داسے درته وئيلى دى ؟ “
پيلاطوس ووئيل ، ” زَۀ يهودى يم څۀ ؟ ستا خپل قام اَؤ دَ هغوئ مشرانو کاهنانو تۀ ما ته په حواله کړے يئے ، تا کړى څۀ دى ؟ “
عيسىٰ جواب ورکړو ، ” زما بادشاهى دَ دے دُنيا بادشاهى نۀ ده . که چرے زما بادشاهى دَ دے دُنيا وئے ، نو زما خادمانو به دَ يهوديانو نه زما دَ بچ کولو دَ پاره دَ هغوئ سره جنګ کړے وو . زما بادشاهى دَ دے دُنيا نۀ ده . “
پيلاطوس ووئيل ، ” بيا خو تۀ بادشاه يئے نو ؟ “ عيسىٰ جواب ورکړو چه ” هو ، زَۀ بادشاه يم ستا دَ خُلے . زَۀ دَ دے دَ پاره پيدا وم اَؤ دَ دے دَ پاره دُنيا ته راغلے يم چه زَۀ دَ حقيقت په باب ګواهى ورکړم اَؤ څوک چه حقيقت خوښوى هغه زما آواز آؤرى . “
پيلاطوس ووئيل ، ” حقيقت څۀ دے ؟ “ اَؤ دے وئيلو سره هغه بيا يهوديانو ته ورووتو . هغۀ ووئيل چه ” زَۀ دَ خپله لوريه په هغۀ کښے هيڅ خطا نۀ وينم .
خو ستاسو دا رواج دے چه زَۀ يو قيدى دَ فسح په ورځ ستاسو په وينا آزادوم . آيا تاسو دا غواړئ چه زَۀ دَ يهوديانو بادشاه درته آزاد کړم څۀ ؟ “
بيا دَ خلقو چغه راوخته ، ” عيسىٰ نه ، خو مُونږ برابا غواړو ! “ اَؤ برابا يو ډاکُو وو .
پيلاطوس بيا عيسىٰ بوتلو اَؤ په کروړو ئے ووهلو .
اَؤ سپاهيانو دَ ازغيو تاج جوړ کړو اَؤ هغۀ ته ئے په سر کړو اَؤ سره چُوغه ئے ورواغوسته .
بيا هغوئ هغۀ له راتلل ، چغے به ئے وهلے ، ” دَ يهوديانو بادشاه سلام ! “ اَؤ په مخ به ئے څپيړه ورکوله .
يو ځل بيا پيلاطوس بهر راغے اَؤ يهوديانو ته ئے ووئيل چه ” زَۀ عيسىٰ تاسو ته بهر راولم چه تاسو خبر شئ چه دَ هغۀ خلاف ما هيڅ جُرم ونه مُوندلو . “
اَؤ عيسىٰ بهر راغے دَ ازغو تاج ئے په سر وو اَؤ سره چُوغه ئے آغوستے وه . پيلاطوس ووئيل ، ” وګورئ دا سړے . “
مشرانو کاهنانو اَؤ دَ خُدائے دَ کور مُحافظانو هغه وليدو اَؤ چغے ئے کړے ، ” دَئے په سولئ کړه ! په سولئ ئے کړه ! “ پيلاطوس ووئيل چه ” دَئے بوزئ اَؤ په خپله ئے په سولئ کړئ ځکه چه ما دَ دَۀ خلاف هيڅ جُرم ونۀ مُوندلو . “
يهوديانو جواب ورکړو چه ” مُونږ سره شريعت شته ، اَؤ دَ شريعت په مُطابق دَ مرګ لائق دے ځکه چه دَۀ دا دعوىٰ کړے ده چه زَۀ دَ خُدائے زوئے يم . “
کله چه پيلاطوس دا واؤريدل نو هغه نور زيات ويرے واخستو .
هغه قلا ته بيرته لاړو اَؤ دَ عيسىٰ نه ئے تپوس وکړو چه ” تۀ دَ کُوم ځائے يئے ؟ “ خو عيسىٰ ورته هيڅ جواب ورنه کړو .
پيلاطوس ووئيل ، ” آيا تۀ ما سره خبرے نۀ کوے څۀ ؟ يقينًا چه تا ته دا معلُومه نۀ ده چه ما سره دا اِختيار شته چه تا آزاد کړم اَؤ دا اِختيار هم را سره شته چه تا په سولئ کړم ؟ “
عيسىٰ جواب ورکړو چه ” ستا به په ما باندے هيڅ اِختيار نۀ وئے که چرے دا دَ خُدائے نه تا ته نۀ وئے درکړے شوے . ځکه چا چه زَۀ تا ته په حواله کړے يم ، په دے کښے زيات مُجرم هغه دے . “
دَ هغه ساعت نه پيلاطوس ډير کوشش کاوو چه هغه آزاد کړى خو يهوديان په چغو سر وُو ، ” که تا دا سړے آزاد کړو نو تۀ بيا دَ رُومى قيصر خير خواه نۀ يئے ! کُوم سړے چه ځان بادشاه کوى هغه دَ رُومى قيصر مُخالفت کوى ! “
کله چه پيلاطوس واؤريدل چه دوئ څۀ وائى نو هغۀ عيسىٰ بهر راوويستو اَؤ دَ عدالت په کُرسئ هغه ځائے کښيناستو چه دُونکاچه ورته وائى خو په عِبرانئ ژبه کښے ورته ګبتا وائى .
دا دَ فسح دَ تيارولو ورځ وه اَؤ قريبًا غرمه وه . پيلاطوس يهوديانو ته ووئيل ، ” دا دے ستاسو بادشاه . “
هغوئ چغے کړے ، ” قتل ئے کړه ! قتل ئے کړه ! په سولئ ئے کړه ! “ پيلاطوس ورته ووئيل ، ” ستاسو بادشاه په سولئ کړم څۀ ؟ “ مشرانو کاهنانو جواب ورکړو چه ” زمُونږ خو دَ قيصر نه بغير بل بادشاه نِشته . “
نو دَ دے نه پس ئے عيسىٰ هغوئ ته دَ سولئ کولو دَ پاره په حواله کړو . نو هغوئ عيسىٰ ونيوو .
اَؤ هغۀ خپله سولئ په خپله پورته کړے وه ، بهر راووتو اَؤ کپرئ نُومے ځائے ته راغلل چه په عبرانى ژبه کښے ورته ګولګتا وائى .
هلته هغوئ عيسىٰ په سولئ کړو اَؤ ورسره ئے دوه نور هم يو ښى لاس ته اَؤ بل ګس لاس ته ، اَؤ عيسىٰ په مينځ کښے .
اَؤ پيلاطوس يوه کتبه وليکله اَؤ دَ سولئ سره ئے وتړله چه دا پرے ليک وُو . ” عيسىٰ ناصرى دَ يهوديانو بادشاه . “
ډيرو يهوديانو دا کتبه ولوستله ځکه چه دَ عيسىٰ دَ سولئ کولو ځائے دَ ښار نه لرے نۀ وو ، اَؤ هغه کتبه په عبرانئ ، لاطينئ اَؤ يُونانئ ژبه کښے وه .
بيا دَ يهوديانو مشر کاهن پيلاطوس ته ووئيل ، ” تۀ دا مه ليکه چه دَ يهوديانو بادشاه ، خو دا وليکه چه ئے وئيلى وُو چه زَۀ دَ يهوديانو بادشاه يم . “
پيلاطوس جواب ورکړو ، ” هر څۀ چه ما ليکلى دى هغه مے ليکلى دى . “
کُومو سپاهيانو چه عيسىٰ په سولئ کړے وو هغوئ دَ هغۀ جامے واخستے اَؤ په څلور ځايه ئے وويشلے ، دَ هر يو سپاهى دَ پاره يوه ، اَؤ چُوغه ئے پريښوده . چُوغه ګنډلے شوے نۀ وه اَؤ ټوله يوه ټوټه اَؤدلے شوى وه .
نو هغوئ يو بل ته ووئيل ، ” مُونږ ته دا څيرے کول نۀ دى په کار ، راځئ چه پرے هسک واچوو چه چا ته ملاويږى . “ دغه شان دَ صحيفے ليک دُرست ثابت شو ، ” هغوئ زما جامے په خپلو کښے وويشلے اَؤ زما په چُوغه ئے هسک واچولو . “ دغه شان سپاهيانو وکړل .
خو دَ عيسىٰ دَ سولئ سره دَ هغۀ مور سره دَ خپلے خور ، دَ کلوپاس ښځه مريم اَؤ مريم مګدلينى ولاړے وے .
عيسىٰ خپله مور دَ خپل خوږ مُريد سره په خوا کښے ولاړه وليده . عيسىٰ هغے ته ووئيل ، ” مورے ! دا ستا زوئے دے . “
اَؤ بيا مُريد ته ئے ووئيل ، ” دغه ستا مور ده . “ دَ هغۀ نه پس هغه مُريد مريم کورته بوتله .
دَ دے نه پس عيسىٰ چه پوهه شو چه هر څۀ پُوره شوى دى چه دَ صحيفے ليک پُوره شى ، نو وئے وئيل چه ” زَۀ تږے يم . “
هلته يو لوښے دَ سرکے نه ډک پروت وو . نو هغوئ يو اسپنج په سرکه کښے ډُوب کړو اَؤ دَ زوفا په نلکئ ئے کيښودو اَؤ دَ هغۀ شُونډو ته ئے ورورسولو .
کله چه سرکه ورته ورکړے شوه نو هغۀ ووئيل چه ” پُوره شو ! “ سر ئے ټيټ کړو اَؤ مړ شو .
چُونکه دا دَ فسح دَ تيارئ کولو ورځ وه نو يهوديانو پيلاطوس ته خواست وکړو چه په سولئ شوو پښے دِ ماتے کړے شى اَؤ مړى دِ راکُوز کړى چه دَ سبت په ورځ مړى په سولئ پاتے نۀ شى ځکه چه دا دَ سبت ډيره لويه ورځ وه .
سپاهيان هغه اول مُجرم ته ورغلل اَؤ دَ هغۀ پښے ئے ماتے کړے اَؤ بيا دَ دويم هم چه عيسىٰ سره په سولئ شوى وُو .
خو کله چه هغوئ دَ عيسىٰ خوا ته راغلل نو هغه ئے وليدو چه مړ دے ، نو هغوئ دَ هغۀ پښے ماتے نۀ کړلے .
خو په سپاهيانو کښے يو دَ هغۀ پوښتئ په نيزه ووهله اَؤ سمدستى ترے دَ وينو اَؤ اوبو دارے روانے شوے .
دا دَ يو چشم ديد ګواه ګواهى ده کُومه چه پخه ده اَؤ هغه پوهيږى چه هغه رښتيا وائى چه تاسو هم پرے ايمان راوړئ .
ځکه چه دَ صحيفے دا ليک پُوره شى : ” دَ هغۀ يو هډوکے به هم مات نۀ کړے شى . “
اَؤ بيا يو بل آيت وائى چه : ” هغوئ به هغه سړى ته ګورى چه په نيزه ئے سُورے کړو . “
دَ هغے نه پس يُوسف چه دَ اريمتيه وو اَؤ هغه دَ عيسىٰ يو مُريد وو خو په پټه ځکه چه هغه دَ يهوديانو نه ويريدو ، هغۀ پيلاطوس ته خواست وکړو چه ما له دَ عيسىٰ لاش دَ سولئ نه دَ وړلو اِجازت راکړه . اَؤ پيلاطوس اِجازت ورکړو ، نو ځکه يُوسف ورغے اَؤ دَ عيسىٰ لاش ئے يوړو .
دَ هغۀ سره نيکوديموس نومے سړے هم ملګرے شو څوک چه عيسىٰ له دَ شپے ورغلے وو ، اَؤ قريبًا دَ پنځوس سيره عُودو سره ئے لُوبان ګډ کړى راوړل .
هغوئ دَ عيسىٰ لاش واخستو اَؤ دَ خوشبُويو سره ئے دَ لټے په کفن کښے دَ يهوديانو دَ رواج په مُطابق ونغښتو .
کُوم ځائے کښے چه هغه په سولئ کړے شوے وو هلته کښے يو باغ وو اَؤ په باغ کښے دَ ننه يو نوے قبر وو چه لا په کښے څوک ښخ کړے شوے نۀ وو .
هر کله چه دغه قبر نيزدے وو اَؤ بله ورځ دَ سبت ورځ وه ځکه چه هغوئ عيسىٰ دغلته وسپارلو .
دَ اِتوار په ورځ سحر وختى چه لا توره خړه وه مريم مګدلينى هغه قبر له راغله اَؤ څۀ ګورى چه دَ قبر دَ خُلے نه ګټ بيرته کړے شوے وو .
نو هغے په شمعُون پطروس اَؤ هغه بل مُريد پسے دَؤ کړو چا سره چه عيسىٰ مينه کوله اَؤ ورته ئے ووئيل چه ” هغوئ خو مالِک دَ قبر نه وړے دے ، اَؤ دا نۀ ده معلُومه چه کُوم ځائے ئے هغه ښخ کړے دے . “
نو پطروس اَؤ هغه بل مُريد پاڅيدل اَؤ قبر پلو روان شول .
هغوئ څنګ په څنګ زغاښتل خو بل مُريد دَ پطروس نه مخکښے شو اَؤ قبر ته ئے ځان ورسوو .
هغۀ دَ ننه وکتل اَؤ دَ لټے کفن ئے وليدو چه هلته پروت وو خو دَ ننه ورنۀ راغلو .
بيا شمعُون پطروس په هغۀ پسے راغے اَؤ قبر ته ورننوتو . هغۀ دَ لټے کفن وليدو
اَؤ هغه رومال چه دَ عيسىٰ سر ئے پرے تړلے وو هغه دَ کفن سره نۀ وو پروت بلکه ځان له جُدا نغښتے شوے په يو بل ځائے کښے پروت وو .
نو بيا کُوم مُريد چه مخکښے راغلے وو هغه هم قبر ته ورننوتو اَؤ وئے ليدل اَؤ يقين ئے راغے .
تر دغه وخته هغوئ دَ صحيفو په مطلب نۀ وُو رسيدلى چه دا ئے ښکاره کړے وه چه عيسىٰ به خامخا دَ مړو نه بيا ژوندے پاڅى .
نو مُريدان بيرته کورته لاړل .
خو مريم دَ قبر نه بهر ولاړه وه اَؤ ژړل ئے . کله چه هغے وژړل نو بيا ئے په قبر کښے سر ور دَ ننه کړو ،
اَؤ هلته ئے دوه فرښتے په سپينو جامو کښے دَ مړى په ځائے ناستے وليدے ، يوه سر پَلو اَؤ بله پښو ته ، په هغه ځائے کښے چرته دَ عيسىٰ لاش کيښودے شوے وو .
هغوئ هغے ته ووئيل چه ” اَئے ښځے ! تۀ ولے ژاړے ؟ “ هغے جواب ورکړلو چه ” هغوئ زما مالِک چرته وړے دے اَؤ ما ته دا نۀ ده معلُومه چه هغه ئے کُوم ځائے ښخ کړے دے . “
دَ دے خبرو نه پس هغے مخ راواړولو اَؤ څۀ ګورى چه عيسىٰ هم هلته ولاړ دے ، خو هغے ونۀ پيژندلو چه دا عيسىٰ دے .
عيسىٰ هغے ته ووئيل ، ” ته ولے ژاړے ؟ تۀ څوک لټوے ؟ “ هغے دا خيال وکړو چه ګنى دا دَ دے باغ مالى دے ، نو ورته ئے ووئيل ، ” صاحبه ! که چرے تا دَ دے ځائے نه وړے دے نو ما ته دا ووايه چه هغه دِ کُوم ځائے ښخ کړے دے ، نو زَۀ به هغه دَ هغه ځائے نه يوسم . “
عيسىٰ ووئيل ، ” مريمے ! “ هغے هغۀ ته مخ ورو ګرزوو اَؤ وئے وئيل ، ” ربونى ! “ چه په عبرانئ کښے اُستاذ ته وئيلے شى .
عيسىٰ ووئيل ، ” ما ته لاس مه راؤړه ځکه چه زَۀ لا پلار ته نۀ يم تلے خو زما ورُوڼو له لاړه شه اَؤ هغوئ ته ووايه چه زَۀ اوس خپل پلار ته اَؤ ستاسو پلار ته ، خپل خُدائے ته اَؤ ستاسو خُدائے ته پاس ځم . “
مريم مګدلينى مُريدانو له لاړه اَؤ وئے وئيل چه ” ما مالِک وليدو ! “ اَؤ هغوئ ته ئے دَ هغۀ پيغام ورسوو .
هم دَ هغه اِتوار په ورځ ماښام چه مُريدانو دَ يهوديانو دَ ويرے نه دروازے بندے کړے وے ناست وُو ، چه عيسىٰ راغے دَ هغوئ په مينځ کښے ودريدو اَؤ ورته ئے ووئيل ، ” په تاسو دِ سلامتيا وى ! “
اَؤ بيا ئے هغوئ ته خپل لاسُونه اَؤ خپله پوښتئ وښووله . نو کله چه مُريدانو مالِک وليدو نو هغوئ ډير خوشحاله شُو .
عيسىٰ يو ځل بيا ووئيل چه ” په تاسو دِ سلامتيا وى ، څنګه چه پلار زَۀ را استولے يم هم دغسے زَۀ تاسو استوم . “
بيا ئے په هغوئ وپُوکل اَؤ وئے وئيل ، ” رُوحُ القُدس واخلئ !
که چرے تاسو دَ چا ګُناهُونه وبخښئ نو هغوئ وبخښلے شُو ، اَؤ که چرے تاسو هغه ونۀ وبخښئ نو هغه به نابخښلے پاتے شى . “
په دولسو مُريدانو کښے يو توما چه برغونے هم بللے شى دَ نورو سره هغه وخت هلته موجُود نۀ وو چه عيسىٰ راغے .
نو مُريدانو هغۀ ته حال ووے چه مُونږ مالِک ليدلے دے . هغۀ ووئيل چه ” تر څو چه ما دَ هغۀ په لاس دَ ميخُونو سُورے ليدلے نۀ وى ، اَؤ خپلے ګوتے مے پرے نۀ وى لګولے په کُوم ځائے کښے چه ميخُونه ټک وهلى شوى وُو اَؤ خپل لاسُونه دَ هغۀ په پوښتئ ونۀ لګوم نو زَۀ به دا يقين ونۀ کړم . “
يوه هفته پس دَ هغۀ مُريدان بيا په کوټه کښے ناست وُو اَؤ توما ورسره موجُود وو . سره دَ دے چه دروازے بندے وے نو عيسىٰ ورغے دَ هغوئ په مينځ کښے ودريدو اَؤ وئے وئيل ، ” په تاسو دِے سلامتيا وى “
بيا ئے توما ته ووئيل ، ” خپلے ګوتے دلته کيږده اَؤ زما لاسُونه ووينه اَؤ خپل لاس وړاندے کړه اَؤ زما په پوښتئ ئے ولګوه اَؤ نور شک مه کوه خو يقين وکړه . “
توما ووئيل ، ” زما مالِکه اَؤ زما خُدايه ! “
عيسىٰ ووئيل ، ” په دے چه تا زَۀ وليدم نو ايمان دِ راؤړو . بختور دى هغوئ چه زَۀ ئے نۀ يم ليدلے خو ايمان راؤړى . “
بے شکه چه عيسىٰ دَ خپلو مُريدانو په وړاندے نورے هم ډيرے مُعجزے څرګندے کړے ، کُومے چه په دے کتاب کښے نۀ دى ليکلے شوے .
اَؤ هغه چه دلته ليکلے شوے دى دا تش په دے غرض دى چه تاسو په دے ايمان راؤړئ چه عيسىٰ هم مسيح دے ، يعنے دَ خُدائے زوئے ، اَؤ دَ ايمان راؤړلو په وسيله دَ هغۀ په نوم ژوندُون ولرئ .
څۀ مُوده پس عيسىٰ بيا دَ تيبرياس درياب په غاړه مُريدانو ته خپل ځان څرګند کړو .
شمعُون پطروس اَؤ توما چه برغونے هم بللے کيږى اَؤ نتانى ايل چه دَ ګليل دَ قانا وو اَؤ دَ زبدى زامن اَؤ دوه نور مُريدان هم هلته موجُود وو .
شمعُون پطروس ووئيل ، ” زَۀ دَ کبانو په ښکار ځم . “ نورو ووئيل چه مُونږ به هم درسره ملګرى شُو . هغوئ روان شول اَؤ کشتئ ته وختل خو په هغه شپه ئے هيڅ ونۀ نيول .
چه سحر شو نو څۀ ګورى چه عيسىٰ دَ درياب په غاړه ولاړ دے خو مُريدانو ته دا نۀ وه معلُومه چه ګنى دا عيسىٰ دے .
عيسىٰ هغوئ ته نعرے کړے ، ” اَئے هلکانو ! څۀ مو ونيول که نه ؟ “ هغوئ جواب ورکړو چه ” نه “
هغۀ ووئيل ، ” دَ کِشتئ ښى لاس ته جال وولئ نو کبان به ونيسئ . “ هغوئ دغه شان وکړل اَؤ څۀ ګورى چه هغوئ جال کِشتئ ته نه شو راخيژولے ځکه چه په هغۀ کښے دومره ډير کبان راګير شوى وُو .
بيا هغه مُريد چه عيسىٰ ورسره مينه کوله پطروس ته ووئيل ، ” دا خو مالِک دے ! “ کله چه شمعُون پطروس دا واؤريدل نو هغۀ خپله چُوغه واغوسته ځکه چه هغه بربنډ وو اَؤ درياب ته ئے ودانګل .
هغه نور په کِشتئ کښے راغلل اَؤ دَ کبانو ډک جال ئے راکښو ځکه چه هغوئ دَ وچے نه ډير ورايسته نۀ وُو خو بس يو سل ګزه به ورايسته وُو .
کله چه هغوئ غاړے ته راوختل نو هغوئ دَ سکارو اور وليدو چه کب پرے پروت وو اَؤ لږه ډوډئ هم ورسره وه .
عيسىٰ ووئيل چه ” دَ خپلو هغه کبانو نه چه اوس مو نيولى دى څۀ راؤړئ . “
شمعُون پطروس کِشتئ ته ورغے اَؤ جال ئے مزکے ته راکښو چه دَ غټو کبانو نه ډک وو ، اَؤ دا يو سل درے پنځوس وُو ، اَؤ سره دَ دے چه دومره زيات وُو خو بيا ئے هم جال ونۀ شليدلو .
عيسىٰ ووئيل ، ” راځئ اَؤ وخورئ . “ په مُريدانو کښے يو کس هم دا همت ونۀ کړے شو چه تپوس ترے وکړى چه تۀ څوک يئے ؟ ولے چه هغوئ ته دا پته وه چه دا مالِک دے .
عيسىٰ راوړاندے شو ، ډوډئ ئے واخسته اَؤ هغوئ له ئے ورکړه اَؤ کب ئے هم دغه شان تقسيم کړو .
دا دريم ځل وو چه عيسىٰ دَ مړو نه ژوندے کيدو نه پس خپلو مُريدانو ته خپل ځان څرګند کړے وو .
دَ خوراک نه پس عيسىٰ شمعُون پطروس ته ووئيل ، ” شمعُونه دَ يوحنا زويه ! تۀ دَ نورو ټولو نه ګنى ما سره زياته مينه لرے څۀ ؟ “ هغۀ جواب ورکړو چه ” هو مالِکه ! تا ته معلُومه ده چه زَۀ تا سره مينه کوم . “ هغۀ ورته ووئيل چه ” بيا نو زما ګډورى وڅروه . “
په دويم ځل هغۀ تپوس وکړو چه ” شمعُون دَ يوحنا زويه ! تۀ ما سره مينه کوے ؟ “ پطروس ووئيل ، ” هو مالِکه ! تا ته معلُومه ده چه زَۀ تا سره مينه کوم . “ هغۀ ورته ووئيل ، ” نو بيا زما ګډے سمبالے کړه . “
په دريم ځل هغۀ ووئيل چه ” شمعُون دَ يوحنا زويه ! آيا تۀ ما سره مينه کوے ؟ “ پطروس په دے خبره غمژن شو چه هغۀ ترے په دريم ځل دا تپوس وکړو چه تۀ ما سره مينه کوے ؟ هغۀ ووئيل ، ” مالِکه ! تا ته هر څۀ معلُوم دى اَؤ تا ته ښه معلُومه ده چه زَۀ تا سره مينه کوم . “ عيسىٰ ووئيل ، ” زما ګډے وڅروه .
رښتيا رښتيا درته دا وايم چه کله چه تۀ ځوان وے نو تا به خپله ملا په خپله تړله اَؤ چرته چه دے غوښتل هغه خوا به تلے خو کله چه تۀ زوړ شے نو تۀ به خپل لاسُونه خوارۀ کړے اَؤ بل څوک به دِ ملا وتړى اَؤ هغه خوا ته به دِ بوزى چرته چه ستا دَ تللو نيت نۀ وى . “
هغۀ دا خبره دا ظاهرولو دَ پاره وکړه چه پطروس به په داسے مرګ وژلے کيږى چه دَ خُدائے جلال به په کښے څرګند شى . بيا هغۀ دا ووئيل چه ” په ما پسے راځه . “
پطروس راوګرزيدو اَؤ هغه مُريد ئے په ځان پسے وليدلو دَ چا سره چه عيسىٰ مينه کوله ، هغه چه دَ ډوډئ په وخت هغۀ ته راکښته شوے وو اَؤ دا تپوس ئے ترے کړے وو چه ” مالِکه ! هغه څوک دے چه په تا به مُخبرى کوى ؟ “
پطروس چه هغه وليدو نو دَ عيسىٰ نه ئے تپوس وکړو ، ” مالِکه ! هغۀ ته به څۀ پيښيږى ؟ “
عيسىٰ جواب ورکړو ، ” که دا زما رضا وى چه هغه دِ تر هغے پاتے شى کله چه زَۀ بيا راشم نو ستا په دے کښے څۀ ؟ تۀ په ما پسے راځه . “
دَ عيسىٰ دا وينا په مُريدانو کښے مشهُوره شوه اَؤ دا مطلب ترے واخستے شو چه ګنى دغه مُريد به نۀ مرى ، خو عيسىٰ تش دا وئيلى وُو ” که دا زما رضا وى چه هغه دِ تر هغے پاتے شى کله چه زَۀ بيا راشم نو ستا په دے کښے څۀ ؟ “
دا هم دغه مُريد دے چه دلته چه څۀ ليکلى شوى دى دَ هغے ګواه دے . دا په حقيقت کښے هغه دے چه دا ئے وليکل اَؤ مُونږ ته دا معلُومه ده چه دَ هغۀ ګواهى رښتيا ده
نور هم ډير څۀ دى چه عيسىٰ کړى وُو ، که چرے دا ټول په تفصيل سره ليکلے شوے وے نو زما دا خيال دے چه په ټوله دُنيا کښے به هغه کتابُونه چه په دے ليکلى شوى وئے نۀ ځائيدل .
اَئے تيوفيلوسه ! زما دَ کتاب په اوله برخه کښے ما ټول هغه څۀ وليکل چه عيسىٰ دَ هغے په کولو اَؤ ښولو شروع وکړه ،
تر هغه وخته چه عيسىٰ دَ رُوحُ القُدس په وسيله خپلو رسُولانو ته چه هغۀ غوره کړى وُو ، هدايات ورکړل اَؤ هغه آسمان ته پورته کړے شو .
هغۀ دَ خپل مرګ نه پس په هغو ځان څرګند کړو اَؤ دَ دے پُوره ثبوت ئے ورکړو چه هغه ژوندے دے اَؤ پُوره څلويښت ورځے هغه په هغوئ پيښيدو اَؤ هغوئ ته ئے دَ خُدائے دَ بادشاهئ په حقله تعليم ورکاوو .
تر څو چه هغه دَ هغوئ سره ملګرے وو نو هغوئ ته ئے حُکم ورکړو چه دَ بيتُ المُقدس نه مه وزئ اَؤ دا ئے ووئيل چه تاسو خامخا اِنتظار وکړئ دَ دے دَ پاره چه هغه وعده چه زما پلار کړے ده اَؤ ما ئے تاسو ته ذکر کړے دے ، پُوره شى .
اَؤ لکه چه تاسو ته معلُومه ده چه يحيىٰ به په اوبو بپتسمه ورکوله خو تاسو ته به په رُوحُ القُدس بپتسمه درکړے شى اَؤ دا به لږے ورځے پس وى .
نو کله چه هغوئ ټول په يو ځائے جمع وُو هغوئ دَ هغۀ نه تپوس وکړو چه ” مالِکه ! آيا دا هغه وخت دے چه تۀ به بيا دَ بنى اِسرائيلو بادشاهى قائمه کړے ؟ “
عيسىٰ جواب ورکړو چه ” دا ستاسو کار نۀ دے چه دَ هغه وختُونو اَؤ تاريخُونو په حقله معلُومات حاصل کړئ کُوم چه زما پلار په خپل اِختيار کښے ساتلى دى .
خو تاسو ته به دَ رُوحُ القُدس په نازليدو طاقت درکړے شى اَؤ تاسو به په بيتُ المُقدس کښے اَؤ په ټوله يهُوديه اَؤ سامريه کښے اَؤ دَ دے نه اخوا دَ دُنيا تر بله سره زما شاهدان يئ . “
کله چه هغۀ دا ووئيل اَؤ هغوئ لا ورته کتل چه هغه پورته کړے شو اَؤ يوه وريځ راغله اَؤ هغه ئے دَ هغوئ دَ سترګو نه پناه کړو .
اَؤ څنګه چه هغه روان وو اَؤ هغوئ آسمان پلو ځير ځير کتل نو سمدستى دوه سړى په سپينو جامو کښے دَ هغوئ په خوا کښے ودريدل .
اَؤ وئے وئيل چه ” اَئے ګليليانو ! تاسو دلته څۀ له آسمان پلو ځير ځير ګورئ ؟ دغه عيسىٰ څوک چه ستاسو نه آسمان ته بوتلے شو ، هم په دغه لار به بيا راځى په کُومه چه تاسو دَ تلو په وخت وليدلو . “
بيا هغوئ دَ ښونانو دَ غرۀ نه بيتُ المُقدس ته واپس شول چه بيتُ المُقدس ته نزدے دے اَؤ دَ بيتُ المُقدس نه تقريباً يو کيلو ميټر لرے وو .
ښار ته چه هغوئ ورننوتل نو هغه بالا خانے له لاړل په کُومه کښے چه هغوئ ديره وُو ، يعنے پطروس اَؤ يوحنا اَؤ يعقُوب اَؤ اندرياس ، فيليپوس اَؤ توما ، برتلمائ اَؤ متى ، يعقُوب دَ حلفئ زوئے ، شمعُون ننګيالے اَؤ يهُوداه دَ يعقُوب زوئے .
هغوئ ټول په يوه مخه په دُعا سر وُو اَؤ دَ هغوئ سره دَ ښځو يوه ډله هم وه چه په کښے مريم دَ عيسىٰ مور هم وه اَؤ دَ هغۀ ورُوڼه هم شامل وُو .
يو څو ورځے پس پطروس دَ ورُوڼو دَ غونډے په مينځ کښے ودريدو چه دوئ تقريباً ټول په شمار کښے شپږ شلے وُو ،
اَؤ وئے وئيل ، ” زما ملګرو ! په صحيفو کښے هغه پيشن ګوئى به خامخا تر سره کيده کُومه چه دَ داؤد په خُلۀ رُوحُ القُدس دَ يهُوداه په حقله کړے وه چه هغه به دَ عيسىٰ دَ ګرفتارولو دَ پاره مُخبرى کوى .
ځکه چه په مُونږ کښے حساب وو اَؤ په دے کار کښے زمُونږ ملګرے وو . “
دغه يهُوداه دَ خپلے مُخبرئ دَ قيمت په عوض يو پټے واخستو اَؤ هلته سر دَ لاندے راپريوتو ، خيټه ئے وشليده اَؤ کُلمے ئے راووتے .
دا خبره په بيتُ المُقدس کښے هر چا ته معلُومه شوه اَؤ دَ هغه پټى نُوم هغوئ په خپله ژبه کښے حقلدما کيښودو چه معنىٰ ئے دَ وينے پټے دے .
” په زبُور کښے دا ځکه ليکلى دى چه : ” دَ هغۀ کور دِ وران شى اَؤ داسے څوک دِ پاتے نۀ شى چه په هغے کښے اوسى . “ اَؤ بيا دا چه : ” دَ هغۀ کار دِ بل څوک واخلى . “
ځکه يو سړے مُونږ سره دَ عيسىٰ دَ بيا ژوندى کيدلو شاهد شى . په کار دى چه هغه دِ دَ دوئ نه يو وى چه زمُونږ ملګرى وُو چه مالِک عيسىٰ مُونږ سره وو اَؤ تلو راتلو ،
يعنے دَ کله نه چه يحيىٰ بپتسمه ورکوله تر هغه ورځے پورے چه هغه له مُونږ نه پورته کړے شو . “
دوه نُومونه تجويز کړے شول ، يُوسف چه په برسبا مشهور وو اَؤ يُوستوس هم ورته وئيلے شو اَؤ دويم متياه وو .
بيا هغوئ دُعا وکړه اَؤ وئے وئيل چه ” اَئے مالِکه ! تۀ چه دَ ټولو بنى آدمو دَ زړونو په حال خبر يئے ، مُونږ ته دا وښايه چه په دے دوؤ کښے تا کُوم يو غوره کړے دے
چه دَ دے رسالت حقدار شى کُوم چه يهُوداه پريښے دے اَؤ په مخه تللے دے . “
بيا دَ هغوئ خسڼے دَ متياه په نُوم راووتو . دَ هغے نه پس هغه په رسُولانو کښے شمار شو .
کله چه دَ پنتکُست ورځ راغله اَؤ هغوئ ټول په يو ځائے کښے راجمع شوى وُو ،
ناڅاپى دَ آسمان نه دَ تيز باد په شان آواز راغے اَؤ په هغه ټول کور کښے چرته چه دوئ ناست وُو ، آؤريدلے شو .
اَؤ هلته هغوئ دَ اور دَ لمبو په شان ژبے وليدلے ، هغه په هغوئ کښے خورے شوے اَؤ هر يو ئے مسح کړلو .
اَؤ ټول په رُوحُ القُدس معمُور شول اَؤ په پردو ژبو ئے خبرے شروع کړے څنګه چه رُوحُ القُدس دَ خبرو طاقت ورکړو .
هغه وخت په بيتُ المُقدس کښے دَ آسمان دَ لاندے دَ هر قوم نه راغلى پرهيزګار اوسيدل .
کله چه هغوئ دا آواز واؤريدلو نو راجمع شول اَؤ حيران شول ځکه چه هر يو په خپله خپله ژبه وئيلے خبرے آؤريدے .
اَؤ په حيرانتيا کښے ئے وئيل ، ” آيا دا ټول ګليليان نۀ دى څۀ چه خبرے کوى ؟
نو بيا دا څۀ خبره ده چه مُونږ ټول دَ خپل ملک ژبه آؤرُو چه دوئ ئے وائى ؟
يعنے پارتهيان ، ميديان اَؤ عيلاميان ، دَ ميسوپوتاميه اَؤسيدُونکى ، دَ يهُوديه ، دَ کپدوکيه ، دَ پونطوس ، اَؤ دَ آسيه ،
دَ فروکيه اَؤ دَ پمفوليه ، دَ مِصر ، دَ ليبيا دَ ضلعو چه دَ کرينى طرف ته ده اَؤ هم رُومى مسافران ،
يهوديان اَؤ نوى يهوديان شوى خلق ، کريتيان اَؤ عرب ، خو مُونږ ټول دَ هغوئ په خپلو خپلو ژبو کښے دَ خُدائے دَ لويو لويو کارُونو بيان آؤرُو ! “
هغوئ ټول حيران اَؤ شکمن وُو اَؤ يو بل ته ئے ووئيل چه ” دا خبره به څۀ وى ؟ “
خو ځنو په ټوقو کښے ووئيل چه ” دوئ به دَ شرابو په نشه کښے وى . “
خو پطروس دَ يوولسو تنو سره پاڅيدو اَؤ په اُوچت آواز ئے هغوئ ته ووئيل ، ” اَئے يهوديانو ملګرو ! اَؤ هغه کسانو چه په بيتُ المُقدس کښے اوسئ ، په دے پوهه شئ اَؤ زما خبره واؤرئ .
دا سړى دَ شرابو په نشه کښے نۀ دى لکه چه ستاسو خيال دے ځکه چه اوس خو ايله دَ سحر نهه بجے دى .
دا هغه څۀ دى چه يوئيل نبى دَ هغے په حقله وئيلى وُو چه :
” خُدائے فرمائى چه په آخرى ورځو کښے به داسے کيږى چه زَۀ به خپل رُوح په هر يو کس نازلوم اَؤ ستاسو زامن اَؤ لُوڼه به نبوت کوى ، ستاسو ځوانان به رويا په سترګو وينى اَؤ بُډاګان به خوبُونه
اَؤ زَۀ به عن په هغه ورځو کښے په خپلو غُلامانو اَؤ وينځو باندے هم خپل رُوح نازلوم اَؤ هغوئ به نبوت کوى .
اَؤ زَۀ به پاس په آسمان کښے عجيبه کارُونه وکړم اَؤ په مزکه به نخښے ښکاره کړم ، وينه اَؤ اور اَؤ دَ لُوګى دُوند .
دَ نمر سترګه به تکه توره شى اَؤ سپوږمئ به دَ وينے په رنګ شى وړُومبے دَ مالِک دَ لوئے اَؤ روښانه ورځے دَ راتلو نه
اَؤ بيا به هغه څوک خلاصُون ومُومى چه دَ مالِک په نُوم زارى کوى . “
اَئے اِسرائيلو ! دا خبرے واؤرئ ! چه عيسىٰ ناصرى يو سړے وو چه خُدائے تاسو ته په مُعجزو ، په عجيبه کارُونو اَؤ نخښو ښکاره کړو ، څۀ چه خُدائے دَ هغۀ په وسيله ستاسو په وړاندے وکړل اَؤ تاسو پرے ښۀ خبر يئ چه خُدائے هغه غوره کړے وو .
اَؤ کله چه خُدائے دَ خپلے منشا اَؤ دَ عِلم په مُطابق هغه ستاسو په لاس کښے درکړو نو تاسو هغه دَ بے شرعے خلقو په وسيله په سولئ وخيژولو اَؤ مړ مُو کړو .
خو خُدائے هغه بيا راژوندے کړو اَؤ دَ مرګ دَ تکليفُونو نه ئے خلاص کړو ځکه چه دا نامُمکنه وه چه هغه دَ مرګ په قبضه کښے پاتے شوے وے .
لکه چه داؤد دَ هغۀ په حقله وائى چه : ” مالِک هميشه ما سره وو ځکه چه هغه زما ښى لاس ته موجُود دے دَ دے دَ پاره چه زَۀ وارخطا نۀ شم .
دَ دے دَ پاره زما زړۀ خوشحاله دے اَؤ زما په ژبه زما دَ خوشحالئ بيان دے ، بلکه زما بدن به هم په اُميد کښے اوسى ،
ځکه چه تۀ به زما رُوح عالمِ ارواح ته پرے نۀ ږدے اَؤ نۀ به تۀ خپل وفادار خادم خاؤره کيدو ته پريږدے .
تا ما ته دَ ژوند لارے ښودلى دى اَؤ تۀ به په خپله موجُودګئ ما په خوشحالئ معمُور کړے . “
زما ملګرو ! زَۀ به اوس درته صفا خبرے وکړم چه نيکۀ داؤد مړ شوے وو اَؤ ښخ کړے شوے وو اَؤ دَ هغۀ قبر تر دے ورځے دلته موجُود دے .
نو بيا دا څرګنده شوه چه داؤد چه نبى وو هغۀ ته پته وه چه خُدائے هغۀ ته په سوګند سره وئيلى وُو چه دَ هغۀ دَ خپل نسل نه به يو کس دَ هغۀ په تخت کښينى .
نو چه هغۀ دا وينا وکړه نو هغه دَ مسيح دَ بيا راژوندى کيدو په راز خبر وو اَؤ ورته پته وه چه ” نۀ خو هغه عالمِ ارواح ته پريښودلے شو اَؤ نۀ ئے بدن خاؤرے کيدو ته پريښودلے شو . “
دغه عيسىٰ چه مُونږ ئے خبرے کوُو ، هغه خُدائے بيا راژوندے کړے دے اَؤ مُونږ ټول دَ دے خبرے شاهدان يُو .
اَؤ بيا چه هغه دَ خُدائے ښى لاس ته وخيژولے شو ، هغۀ دَ پلار نه دَ وعدے په مُطابق رُوحُ القُدس حاصل کړو اَؤ په مُونږ ئے نازل کړو اوس چه تاسو وينئ اَؤ آؤرئ .
ځکه چه داؤد خو آسمان ته نۀ وو ختلے خو هغه په خپله وائى چه : ” مالِک زما مالِک ته ووئيل چه تر هغے زما ښى لاس ته کښينه ،
تر څو چه ستا دُښمنان ستا تر پښو لاندے نۀ کړم . “
نو اَئے ټولو اِسرائيلو ! دا خبره په يقين سره قبُوله کړئ چه کُوم عيسىٰ چه تاسو په سولئ کړے وو خُدائے هغه هم مالِک اَؤ هم مسيح کړو ! “
کله چه هغوئ دا واؤريدل نو زړُونه ئے غُوڅ شول اَؤ پطروس اَؤ رسُولانو ته ئے ووئيل چه ” اَئے ملګرو ! نو مُونږ ته څۀ کول په کار دى ؟ “
پطروس ووئيل ، ” توبه ګار شئ اَؤ په تاسو کښے هر يو دِ دَ خپلو ګُناهُونو دَ مُعافئ دَ پاره دَ عيسىٰ مسيح په نُوم بپتسمه واخلى اَؤ تاسو ته به رُوحُ القُدس وبخښلے شى .
دَ خُدائے وعده تاسو سره ، ستاسو دَ اَؤلاد اَؤ دَ هغه ټولو سره ده څوک چه لرے دى يعنے دَ هر چا سره ده چه څوک زمُونږ مالِک خُدائے راوبلى . “
اَؤ په داسے نورو ډيرو خبرو اَؤ دليلُونو سره هغۀ هغوئ ته نصيحت وکړو . هغۀ ووئيل چه ” خپل ځانُونه له هغه سزا نه وساتئ چه دے بدو خلقو ته به ملاويږى ! “
اَؤ بيا چه کُومو خلقو دا خبرے قبُولے کړے هغوئ ته ئے بپتسمه ورکړله اَؤ په هغه ورځ تقريباً درے زره کسان دَ هغوئ سره شامل شول .
هغوئ به دَ رسُولانو تعليم آؤريدلو ته ، دَ شريک ژوندُون ، په يو ځائے دَ ډوډئ ماتولو اَؤ دَ دُعا دَ پاره راغونډيدل .
په هر چا ويره وه اَؤ دَ رسُولانو ډير عجيبه کارُونه اَؤ نخښے څرګندے شولے .
اَؤ ټولو ايماندارانو په يوه رائے ژوند تيرولو اَؤ په هر څۀ کښے شريک وُو .
اَؤ هغوئ خپل مال ، اسباب خرڅولو اَؤ هر چا ته ئے دَ حاجت په مُطابق پيسے ويشلے .
هغوئ به هره ورځ په يو زړۀ دَ خُدائے په کور کښے راجمع کيدل اَؤ په کُورونو کښے به ئے په شريکه ډوډئ ماتوله اَؤ خپل خوراک به ئے په خوشحالئ اَؤ په صفا زړۀ سره شريکولو .
هغوئ دَ خُدائے ثنا وئيله ، نو ټول خلق ترے راضى وُو اَؤ هره ورځ څومره خلقو چه خلاصُون مُوندلو نو مالِک دَ هغوئ په ډله کښے شاملول .
يوه ورځ ماسپښين درے بجے دَ عبادت په وخت پطروس اَؤ يوحنا دَ خُدائے کور ته تلل .
نو يو سړے چه دَ مور نه شل پيدا شوے وو ، خلقو به هره ورځ دَ خُدائے دَ کور دَ هغه دروازے سره چه ورته ښکلے دروازه وائى دَ خلقو نه دَ خير غوښتلو دَ پاره کښينولو
کله چه هغۀ پطروس اَؤ يوحنا دَ خُدائے کور ته دَ ننوتو په وخت وليدل نو خير ئے ترے وغوښتو .
نو هغوئ ورته ځير ځير وکتل اَؤ پطروس ووئيل ، ” مُونږ ته وګوره ! “
هغه سړے چه دَ دوئ نه ئے دَ خيرات طمع لرله نو ورته ئے ځير وکتل .
خو پطروس ووئيل چه ” ما سره پيسے نِشته خو هر څۀ چه زَۀ لرم هغه به درکړم ، دَ عيسىٰ مسيح ناصرى په نامه وګرزه ! “
بيا هغۀ هغه دَ ښى لاس نه ونيولو ، پاس ئے راکښلو اَؤ سمدستى دَ هغۀ په پښو اَؤ ګيټو کښے طاقت پيدا شو .
هغۀ ټوپ کړل ، په خپلو پښو ودريدو اَؤ روان شو . هغه دَ هغوئ سره دَ خُدائے کورته ورننوتو اَؤ څنګه چه لاړو دَ خُدائے په ثنا صفت لګيا شو .
هر چا چه هغه په تلو اَؤ دَ خُدائے په ثنا وئيلو وليدلو
اَؤ وئے پيژندلو چه دا خو هغه سړے دے څوک چه به دَ خُدائے دَ کور دَ ښکلے دروازے سره ناست وو اَؤ خير به ئے غوښتلو . نو هغوئ په دے کار حق حيران شول څۀ چه دَ دۀ په باب کښے شوى وُو .
اَؤ چه هغۀ پطروس اَؤ يوحنا نيولى وُو نو ټول خلق په حيرانتيا دَ دوئ په طرف هغه ځائے ته راجمع شول چه دَ سُليمان ډيوډئ ورته وائى .
پطروس چه هغوئ په راتلو وليدل نو دا ئے هغوئ ته ووئيل چه ” اَئے دَ اِسرائيل خلقو ! په دے ولے حيران شوئ اَؤ تاسو مُونږ ته داسے ولے ګورئ چه ګنى دا سړے مُونږ په څۀ طاقت يا په خپلے ديندارئ دَ ګرزيدو جوګه کړو ؟
دَ اِبراهيم ، اِسحاق اَؤ دَ يعقُوب خُدائے ، زمُونږ دَ پلارُونو خُدائے خپل خادم عيسىٰ ته ډيره لوئى ورکړے ده . تاسو چه عيسىٰ حاکمانو ته پيش کړو اَؤ هر کله چه پيلاطوس دَ هغۀ دَ آزادولو فيصله وکړله نو تاسو دَ پيلاطوس په مخکښے اِنکار وکړو .
يعنے دَ هغه پاک اَؤ صادِق نه مو اِنکار وکړو اَؤ دَ يو قاتِل دَ خلاصولو دَ پاره مو زارى وکړه .
خو دَ ژوندُون مالِک مو ووژلو ليکن خُدائے هغه دَ مړو نه بيا ژوندے کړو اَؤ مُونږ دَ دے خبرو شاهدان يُو .
دا سړے چه تاسو وينئ اَؤ پيژنئ ، دَ عيسىٰ دَ نُوم په قوت ورله مظبُوطى ورکړے شوه اَؤ دَ هغۀ پۀ نُوم دَ ايمان په وسيله جک جوړ شو .
اَؤ اوس زما ورُوڼو ! چه تاسو اَؤ ستاسو حاکمانو دا کار په ناپوهئ کښے وکړو ،
خو خُدائے پاک دَ ټولو نبيانو په پيشن ګويو کښے ښيلى شوى خبرے پُوره کړے چه مسيح به تکليف وزغمى .
نو توبه وکړئ اَؤ خُدائے ته راوګرزئ چه ګُناهُونه به مو معاف کړى .
بيا به مالِک تاسو ته رُوحانى تازګى درکړى اَؤ وړُومبے مُقرر شوے مسيح چه عيسىٰ دے به درواستوى .
هغه به تر هغے په آسمان کښے پاتے وى تر څو چه هر څۀ بيا نوى نۀ شى اَؤ دَ څۀ په باب کښے چه خُدائے له شروع نه دَ پاکو نبيانو په وسيله وئيلى دى .
اَؤ مُوسىٰ هم ووئيل چه : ” مالِک خُدائے به تاسو دَ پاره ستاسو دَ اُمت نه يو نبى زما په شان مُقرر کړى . هغه چه هر څۀ وائى تاسو دَ هغۀ خبره واؤرئ .
اَؤ هر هغه څوک چه دَ هغه نبى خبره وانۀ ورى ، هغه به دَ اُمت نه خارج کړے شى اَؤ مړ به کړے شى . “
اَؤ دغه شان سموئيل اَؤ ټولو نبيانو چه له هغۀ نه پس راغلل دَ دے موجُوده وخت پيشن ګوئى وکړه .
تاسو دَ نبيانو وارثان يئ . تاسو دَ هغه وعدے پابند يئ چه خُدائے ستاسو دَ پلارُونو سره کړے وه کله چه هغۀ اِبراهيم ته ووئيل چه : ” ستا په نسل کښے به په مزکه ټول خلق برکت مُومى . “
هر کله چه خُدائے خپل خادم غوره کړلو نو اَول ئے هغه تاسو ته راوليږلو چه تاسو ته برکت درکړى چه په تاسو کښے هر يو دَ بدو لارو نه راواړوى . “
پطروس اَؤ يوحنا لا خلقو ته وعظ کاوو چه په دے کښے پرے دَ پاسه مشران کاهنان سره دَ خُدائے دَ کور دَ مُحافظانو افسر اَؤ صدُوقيان راغلل
اَؤ په دے خفه شول چه هغوئ خلقو ته تعليم ورکوى اَؤ وائى چه عيسىٰ دَ مړو نه بيا راژوندے شوے دے ، نو ځکه ټول مړى به دَ عيسىٰ په وسيله ژوندى شى .
هغوئ پطروس اَؤ يوحنا ګرفتار کړل اَؤ دَ يوے شپے دَ پاره په قيدخانه کښے واچولے شول ځکه چه ماښام وو .
خو په هغو کښے ډيرو کسانو چه دا وعظ آؤريدلے وو ، ايمان ئے راؤړو اَؤ دَ سړو شمار تقريباً پنځه زره شو .
په بله ورځ دَ يهُوديانو حاکمان ، مشران اَؤ دَ شرعے عالمان په بيتُ المُقدس کښے راجمع شول ،
چه مشر کاهن حنا اَؤ کيفا ، يوحنا اَؤ سکندر اَؤ ورسره دَ مشر کاهن دَ خاندان ټول خلق هم وُو .
هغوئ رسُولان جرګے ته وړاندے کړل اَؤ په هغوئ ئے جرح شروع کړه . هغوئ تپوس وکړو چه ” تاسو په کُوم طاقت يا دَ چا په نُوم دا کار کړے دے ؟ “
بيا پطروس له رُوحُ القُدس نه معمُور شو اَؤ جواب ئے ورکړو ، ” اَئے دَ خلقو حاکمانو اَؤ مشرانو !
که چرے نن زمُونږ نه دَ هغه ناجوړه سړى دَ روغيدو په حقله تپوس کوئ چه هغه څنګه روغ شو ،
نو دَ دے دا جواب دے چه تاسو ته اَؤ دَ بنى اِسرائيلو ټول اُمت ته دِ معلُوم وى چه دا سړے دَ هغه عيسىٰ مسيح ناصرى دَ نُوم په قوت سره روغ جوړ ولاړ دے کُوم چه تاسو په سولئ کړے وو اَؤ خُدائے هغه دَ مړو نه بيا ژوندے کړو .
دا عيسىٰ هم ” هغه کاڼے دے چه تاسو ګلکارانو رد کړے وو اَؤ هغه دَ ګُټ سر کاڼے شو . “
دَ بل هيچا په وسيله خلاصُون نِشته ځکه چه په ټوله دُنيا کښے بل نُوم هيچا ته نۀ دے ورکړے شوے چه په هغے مُونږ خلاصُون ومُومو . “
کله چه دوئ دَ پطروس اَؤ يوحنا زړه ورتيا وليده اَؤ دا هم ورته معلُومه شوه چه دوئ خو عام اَؤ بے علمه خلق وُو ، نو هغوئ حيران شول اَؤ وئے پيژندل چه دا خو دَ عيسىٰ ملګرى وُو .
کله چه هغوئ هغه سړے روغ جوړ دَ دوئ سره ولاړ وليدلو نو دَ هغوئ سره هيڅ جواب نۀ وو .
نو هغوئ هغو ته حُکم ورکړو چه دَ جرګے نه وزئ اَؤ بيا ئے په خپله په دے خبره بحث شروع کړو .
هغوئ ووئيل چه ” مُونږ ته دَ دے سړو سره څۀ کول په کار دى ؟ ځکه چه په بيتُ المُقدس کښے هر چا ته معلُومه ده چه يوه نا آشنا مُعجزه دَ دوئ دَ لاسه څرګنده شوے ده اَؤ مُونږ ترے انکار نۀ شُو کولے .
خو دَ دے دَ پاره چه په خلقو کښے دا خبره نوره خوره نۀ شى نو غوره به دا وى چه مُونږ هغوئ ته خبردارے ورکړُو چه دَ دے نه پس به په دغه نُوم دَ هيچا سره خبرے نۀ کوئ . “
بيا ئے هغوئ دَ ننه راوبلل اَؤ په سختئ سره ئے حُکم ورکړو چه ” دَ عيسىٰ په نُوم هر قسم تعليم مه ورکوئ اَؤ نۀ به په عام اُولس کښے خبرے کوئ . “
خو پطروس اَؤ يوحنا هغوئ ته په جواب کښے ووئيل ، ” تاسو په خپله اِنصاف وکړئ چه آيا دَ خُدائے په نظر کښے دا خبره دُرسته ده چه مُونږ دَ هغۀ په ځائے ستاسو حُکم ومنُو .
مُونږ دَ هغه څيزُونو دَ خبرولو نه هيڅ کله نۀ شُو منع کيدے کُوم چه مُونږ ليدلى اَؤ آؤريدلى دى . “
جرګے دا خبردارے په سختئ سره ورکړو اَؤ هغوئ ئے پريښودل اَؤ په دے پوهه شول چه دوئ له سزا ورکول نامُمکنه ده ځکه چه ټول خلق دَ دے شوى کار په وجه دَ خُدائے په لوئ کولو لګيا وُو .
په کُوم سړى چه دَ روغولو دا مُعجزه څرګنده کړے شوے وه ، دَ هغۀ عُمر دَ څلويښتو کالو نه زيات وو .
کله چه پطروس اَؤ يوحنا پريښے شول نو هغوئ خپلو ملګرو ته لاړل اَؤ هغه هر څۀ ئے ورته ووئيل څۀ چه مشرانو کاهنانو اَؤ سردارانو هغوئ ته وئيلى وُو .
کله چه هغوئ دا واؤريدل نو هغوئ په جمع دَ خُدائے نه دُعا وکړه ، ” اَئے مالِکه ! دَ مزکے آسمان اَؤ سمندر اَؤ هر څۀ چه په دے کښے دى دَ هغو جوړوُونکيه !
چا چه دَ رُوحُ القُدس په وسيله دَ خپل خادم داؤد په خُلۀ دا وئيلى وُو چه : ” غير قومُونه ولے په قهر شول اَؤ اُمتُونه بے ځايه سازشونه ولے کوى ؟
دَ دُنيا بادشاهان پورته شول اَؤ حاکمان دَ مالِک اَؤ دَ هغۀ دَ مسيح په خلاف يو ځائے شول . “
هيروديس اَؤ يونطُوس پيلاطوس دَ غيرو قومُونو اَؤ اِسرائيليانو سره په دے ښار کښے ستا دَ پاک خادم عيسىٰ چه تا مسح کړے دے ، په خلاف يو ځائے شول ،
چه هغه هر څۀ وکړى کُوم چه ستا دَ لاس لاندے اَؤ ستا په حُکم دَ مخکښے نه مُقرر شوى وُو .
اَؤ اوس اَئے مالِکه ! دَ هغوئ زورنے ته پام وکړه اَؤ خپلو غلامانو ته دا قوت ورکړه چه مُونږ ښۀ په زړه ورتيا سره ستا کلام بيان کړُو .
خپل لاس راُوږد کړه چه ستا دَ پاک خادم عيسىٰ په نُوم دَ روغولو مُعجزے څرګندولو اَؤ عجيبه کارُونو عمل جارى پاتے شى . “
کله چه هغوئ خپله دُعا ختمه کړه نو په کُوم کور کښے چه هغوئ راغونډ شوى وُو ، هغه وجړقيدلو اَؤ ټول په رُوحُ القُدس معمُور شول اَؤ دَ خُدائے کلام ئے ښۀ په زړه ورتيا بيان کړو .
دَ عيسىٰ دَ منُونکو ډلے پُوره په اِخلاص سره يووالے لرلو اَؤ په هغوئ کښے يو کس هم دَ يو څيز دَ پاره دا دعوىٰ نۀ کوله چه ګنى دا دَ هغۀ دے بلکه په هر يو شى کښے شريک وُو .
اَؤ چه رسُولانو پُوره په زړه ورتيا سره دَ عيسىٰ دَ بيا راژوندى کيدو شهادت کاوو نو په خلقو باندے ډير اثر کيدو اَؤ دَ خُدائے فضل پرے وو .
په هغوئ کښے يو کس هم حاجتمند نۀ وو ځکه چه دَ هر چا چه څۀ مزکه يا کور وو ، هغه ئے خرڅ کړل اَؤ دَ هغے قيمت ئے راوړلو ،
اَؤ دَ رسُولانو په پښو کښے به ئے هغه پيسے کيښودلے . بيا هغه پيسے هر هغه يو ته ورکړے شوے چا ته چه ئے حاجت وو .
اَؤ يُوسف نُومے يو ليوى وو چه رسُولانو به ورته برنبا وئيل چه معنے ئے مرسته کوُونکے ده اَؤ هغه له اصله دَ قبرص اوسيدُونکے وو .
اَؤ دَ هغۀ يو پټے وو کُوم چه هغۀ خرڅ کړو . هغۀ پيسے ئے راوړے اَؤ هغه ئے دَ رسُولانو په پښو کښے کيښودلے .
خو يو بل سړے وو چه حننياه نوميدو اَؤ سفيره نُومے ښځه ئے وه چا چه جائيداد خرڅ کړو .
اَؤ خپلے ښځے په مصلحت ئے دَ قيمت څۀ حصه دَ ځان سره وساتله اَؤ څۀ ئے راؤړه اَؤ دَ رسُولانو په پښو کښے ئے کَيښودله .
خو پطروس ووئيل چه ” حننياه ! دا شيطان درباندے څنګه غالب شو چه تۀ رُوحُ القُدس ته دروغ وائے اَؤ دَ قيمت څۀ حصه دِ ځان ته پريښوه ؟
تر څو چه درسره وه دا ستا نۀ وه څۀ ؟ هر کله چه دا خرڅه شوه نو بيا دا ستا نۀ وه څۀ ؟ نو تا بيا دا فيصله څنګه وکړه ؟ تا يواځے بُنيادمو ته دروغ نۀ دى وئيلى بلکه خُدائے ته ! “
کله چه حننياه دا خبرے واؤريدے نو هغه راپريوتو اَؤ مړ شو اَؤ نورو ټولو چه دا واؤريدل نو ويرے واخستل .
بيا ځوانان راپاڅيدل دَ هغه لاش ئے په کفن کړو ، يوے وړو اَؤ ښخ ئے کړو .
بيا درے ګينټے پس دَ هغۀ ښځه راغله اَؤ څۀ چه شوى وُو دَ هغے ورته هيڅ پته نۀ وه .
پطروس هغے ته مخ راواړوو اَؤ ورته ئے ووئيل چه ” ووايه ! تا ته دَ مزکے دومره دومره قيمت درکړے شوے وو ؟ “ هغے ووئيل چه ” هو ، هم دغه قيمت وو . “
بيا پطروس ووئيل ، ” نو بيا تاسو دواړو دَ رُوحُ القُدس آزميښت څۀ له کولو ؟ ګوره ! په دروازه کښے هغه خلق ولاړ دى چا چه ستا خاوند ښخ کړو اَؤ هغوئ به تا هم يوسى ! “
اَؤ ناڅاپى هغه دَ هغۀ په پښو کښے راپريوته اَؤ مړه شوه . کله چه ځوانان دَ ننه راغلل هغوئ هغه مړه ومُونده نو هغوئ هغه يوړه اَؤ دَ خاوند په خوا کښے ئے ښخه کړه .
اَؤ په ټول جماعت اَؤ په هغه ټولو خلقو ويره خوره شوه چا چه دا خبرے واؤريدلے .
نخښے اَؤ عجيبه کارُونه دَ خلقو دَ وړاندے دَ رسُولانو دَ لاسه ظاهر شول . هغوئ به دَ سليمان په ډيوډئ کښے په يوه صلاح راغونډيدل .
اَؤ دَ بهر نه به دَ دوئ سره هيچا ګډُون نۀ کولو سره دَ دے چه اکثرو خلقو به دَ دوئ تعريف کولو .
اَؤ سيوا لا دا چه ډيرو سړو اَؤ ښځو چه په مالِک ئے ايمان راوړو په ډله کښے شامل شول .
بلکه دا چه بيماران به ئے کُوڅو ته راويستل اَؤ هلته به ئے په بسترو اَؤ کټُونو کيښودل دَ دے دَ پاره چه دَ پطروس سورے دَ تيريدو په وخت په يو يا په بل پريوزى .
اَؤ دَ بيتُ المُقدس دَ ګير چاپيره ښارُونو خلقو به هغه څوک ورته راوستل چه بيماران وُو اَؤ يا پيريانو نيولى وُو اَؤ هغوئ ټول روغ شول .
بيا مشر کاهن اَؤ دَ هغۀ ملګرى صدُوقيان دَ حسد دَ لاسه را اُوچت شول .
هغوئ رسُولان ګرفتار کړل اَؤ په حوالات کښے ئے بند کړل .
خو دَ مالِک يوے فرښتے دَ شپے دَ قيد خانے دروازے خلاصے کړلے ، هغوئ ئے بهر راووستل اَؤ وئے وئيل ،
” ځئ ، دَ خُدائے په کور کښے ودريږئ اَؤ خلقو ته دَ نوى ژوندُون ټولے خبرے وښايئ . “
دغه شان هغوئ دَ خُدائے کور ته سحر مال ننوتل اَؤ تعليم ئے ورکاوو . کله چه مشر کاهن دَ خپلو ملګرو سره راورسيدو نو دَ اِسرائيل دَ قوم لويه جرګه ئے راوغوښته اَؤ دَ قيديانو دَ راوستلو دَ پاره ئے څوک قيد خانے ته واستول .
خو چه سپاهيان قيد خانے ته ورغلل نو رسُولان ئے هلته ونۀ مُوندل ، نو هغوئ واپس راغلل اَؤ خبر ئے ورکړو
چه ” مُونږ دَ قيدخانے هر يو ځائے مکمل بند وليدو اَؤ مُحافظان په دروازو کښے په خپلو ځايُونو ولاړ وُو خو چه ورُونه مو بيرته کړل نو دَ ننه په کښے هيڅوک نۀ وُو ! “
کله چه دَ خُدائے دَ کور واکدار اَؤ مشرانو کاهنانو دا واؤريدل نو حيران شول چه دَ دے اَنجام به څۀ وى .
اَؤ بيا يو سړى دا خبر راؤړو چه ” ګورئ ! کُوم سړى چه تاسو په قيد خانے کښے اچولى وُو هغوئ خو هلته دَ خُدائے په کور کښے خلقو ته تعليم ورکوى ! “
په دے آؤريدو دَ خُدائے دَ کور واکدار سره دَ سپاهيانو ورغے اَؤ راوئے نيول خو هيڅ زور ئے له دے ويرے اِستعمال نۀ کړو چه خلق مو سنګسار نۀ کړى .
نو هغوئ ئے راوستل اَؤ دَ جرګے دَ وړاندے ئے ودرول اَؤ مشرانو کاهنانو خپله جرح شروع کړه چه
” مُونږ تاسو په سختئ سره منع کړى وئ چه په هغه نُوم تعليم مه ورکوئ . ګورئ ، تاسو خو دا تعليم په ټول بيتُ المُقدس کښے خور کړے دے اَؤ دا کوشش کوئ چه دَ هغه سړى وينه زمُونږ په غاړه کړئ ! “
خو پطروس اَؤ دَ هغۀ نورو رسُولانو ملګرو جواب ورکړو چه ” مُونږ به دَ بنى آدمو نه ، بلکه دَ خُدائے حُکم منُو .
زمُونږ دَ پلارُونو نيکُونو خُدائے هغه عيسىٰ چه تاسو په سولئ کړے اَؤ وژلے وو ، بيا راژوندے کړو .
دا هغه دے چه خُدائے په خپل ښى لاس کښينولے دے اَؤ سردار اَؤ خلاصُوونکے ئے ګرزولے دے دَ دے دَ پاره چه بنى اِسرائيل توبه ګار کړى اَؤ دَ ګُناهُونو معافى ورله ورکړى .
اَؤ مُونږ اَؤ رُوحُ القُدس دَ دے هر څۀ شاهدان يُو ، يعنے هغه رُوحُ القُدس چه خُدائے هغه چا ته ورکړے دے چه دَ هغۀ تابعدار دى . “
په دے دَ هغوئ زړۀ سُورے شو اَؤ دا ئے غوښتل چه هغوئ رسُولان مړۀ کړى .
خو دَ جرګے يو غړے چه ګملى ايل نومے يو فريسى وو راپاڅيدلو چه دَ شريعت اُستاذ اَؤ په خلقو کښے ډير غزتمند وو . هغۀ تجويز پيش کړو چه دا سړى دِ لږے شيبے له بهر کړے شى .
بيا هغۀ ووئيل چه ” اَئے اِسرائيليانو ! دَ دے خلقو په فيصله کولو کښے لږ پام کوئ .
ځکه چه څۀ مُوده وړاندے تيوداس هم دا دعوىٰ کړے وه چه زَۀ هم څۀ يم ، اَؤ خوا اَؤ شا څلور سوه تنه ورسره ملګرى شوى وُو ، خو هغه قتل کړے شو اَؤ دَ هغۀ ټول ملګرى خوارۀ وارۀ شول .
دَ هغۀ نه پس دَ مردُم شمارئ په ورځو کښے دَ ګليل دَ صوبے يو يهُوداه نومے سړے پورته شو اَؤ ډير خلق دَ هغۀ په لمسه باغيان شول ، خو هغه هم هلاک شو اَؤ ټوله ډله ئے خوره وره شوه .
نو اوس دغه شان په دے سړو هم څۀ غرض مه لرئ . زَۀ تاسو ته وايم ، دوئ پريږدئ ځکه چه که په دے خبرے اَؤ په عمل کښے دَ بنى آدمو لاس وى نو دا به په خپله ختم شى .
خو که چرے دا دَ خُدائے دَ طرفه وى نو تاسو ئے هيڅ کله هم نۀ شئ ختمولے اَؤ دَ خُدائے سره مقابله مه کوئ . “
هغوئ دَ ګملى ايل مشوره ومنله اَؤ رسُولان ئے راوبلل اَؤ په کروړو ئے ووهل ، بيا ئے هغوئ ته حُکم ورکړو چه دَ عيسىٰ په نُوم تعليم مه ورکوئ ، نو بيا ئے رسُولان پريښول .
نو هغه رسُولان دَ جرګے نه په دے خوشحالئ راووتل چه هغوئ دَ دے جوګه وګڼلے شول چه دَ هغۀ په نُوم دِ سپک کړے شى .
اَؤ هره ورځ هغوئ دَ خُدائے په کور کښے اَؤ په کُورونو کښے تعليم ورکول جارى وساتلو اَؤ دا زيرے ئے ورکاوو چه عيسىٰ مسيح دے .
په هغه ورځو کښے چه دَ عيسىٰ دَ منُونکو شمار زياتيدو نو په يُونانى ويُونکو اَؤ عبرانى ويُونکو يهُوديانو کښے اِختلاف پيدا شو . دَ اولنے ډلے دا شکايت وو چه دَ هغوئ کونډو ښځو دَ روزانه خوراک په ويش کښے بے پرواهى کيږى .
نو هغه دولسو رسُولانو دَ عيسىٰ منُونکو ټوله جرګه راوبلله اَؤ وئے وئيل چه ” دا زمُونږ دَ پاره مناسب نۀ دى چه مُونږ دَ خُدائے کلام آؤرول پريږدُو اَؤ دَ خوراک څښاک بندوبست کوُو .
نو ځکه اَئے ملګرو ! اُووۀ نيک کسان غوره کړئ چه هغه دَ رُوحُ القُدس نه معمُور وى اَؤ عقل هم په کښے وى اَؤ مُونږ به ئے دَ دے کارُونو دَ پاره مُقرر کړو .
خو مُونږ به په دُعا اَؤ کلام آؤرولو کښے لګيا يُو . “
دا تجويز دَ هر چا خوښ شو اَؤ هغوئ دا کسان خوښ کړل ، يعنے ستِفانوس چه ايمان ئے پوخ اَؤ له رُوحُ القُدس نه معمُور وو ، اَؤ فيليپوس ، پروخوروس ، نيکانور ، تيمون ، پَرمناس اَؤ نيکلاس انطاکى چه څۀ مُوده وړاندے يهُودى شوے وو .
هغوئ دا کسان رسُولانو ته وړاندے کړل اَؤ هغوئ دُعا وکړه اَؤ په هغوئ ئے خپل لاسُونه کيښودل .
څنګه چه دَ خُدائے کلام خوريدو نو په بيتُ المُقدس کښے دَ عيسىٰ دَ منُونکو شمير په تيزئ سره زياتيدو ، اَؤ ډير کاهنان هم دے دين ته راواؤړيدل .
اَؤ ستِفانوس له فضل اَؤ قوت نه معمُور وو اَؤ دَ خلقو په مخ کښے ئے ډيرے مُعجزے اَؤ لوئے لوئے کارُونه څرګندول .
نو دَ آزاد شوو يهُوديانو دَ عبادت خانے نه چه ورته دَ لِبرتيان عبادت خانه وائى اَؤ دَ کورينيانو اَؤ دَ اسکندريانو وائى ، ځنے خلقو دَ کلکيه اَؤ ايشيا يهوديانو دَ ستِفانوس سره بحث ونښلوو .
خو دَ هغۀ دَ رُوح دَ حکمت په وړاندے ټينګ نۀ شول .
بيا هغوئ ځنے نور داسے خلق ولمسول چه دا اِلزام پرے ولګوى چه هغوئ دَ هغۀ دَ خُلے نه دَ مُوسىٰ اَؤ دَ خُدائے خلاف دَ کُفر خبرے آؤريدلى دى .
هغوئ خلق اَؤ مشران اَؤ دَ شرعے عالمان راوپارول اَؤ هغوئ ئے ورپسے کړل اَؤ ستِفانوس ئے ونيولو اَؤ جرګے ته ئے پيش کړو .
هغوئ دَ دروغو ګواهئ تيرے کړے اَؤ وئے وئيل چه ” دا سړے دَ شروع راسے دَ خُدائے دَ دے کور اَؤ دَ مُوسىٰ دَ شريعت په خلاف خبرے کوى .
ځکه چه مُونږ دَ دۀ نه دا خبرے آؤريدلى دى چه هغه عيسىٰ ناصرى به دا دَ خُدائے کور وران کړى اَؤ مُوسىٰ چه مُونږ ته کُوم رسمُونه راکړى دى هغه به بدل کړى . “
اَؤ په جرګه کښے ناستو خلقو هغۀ ته ځير ځير وکتل اَؤ دَ هغۀ مخ ورته دَ فرښتے دَ مخ په شان ښکاره شو .
نو بيا مشر کاهن دَ ستِفانوس نه تپوس وکړو چه ” دا داسے ده څۀ ؟ “
نو ستِفانوس جواب ورکړو ، ” اَئے زما ورُوڼو اَؤ دَ قوم پلارُونو ! زما خبره واؤرئ ! دَ جلال خاوند خُدائے زمُونږ بابا اِبراهيم ته هغه وخت ښکاره شو چه هغه لا دَ حاران په ښار کښے نۀ اوسيدو بلکه دَ ميسوپوتاميه په ملک کښے اوسيدو .
نو خُدائے ورته ووئيل : ” خپل ملک اَؤ خپل خپلوان پريږده اَؤ هغه ملک ته لاړ شه چه زَۀ ئے درته ښيم . “
په دے هغه دَ کلدانيانو دَ ملک نه ووتو اَؤ په حاران کښے ديره شو . دَ اِبراهيم دَ پلار دَ مرګ نه پس خُدائے هغه دے ځائے ته راوستو چرته چه اوس تاسو اوسيږئ .
خو خُدائے ورته يو ګز قدرے ځائے هم داسے ورنۀ کړو چه هغه ئے خپل وبولى ، خو دا وعده ئے ورسره وکړه چه دا به دَ دۀ اَؤ دَ دۀ نه پس دَ دۀ دَ اَؤلاد په قبضه کښے ورکړى ، سره دَ دے چه هغه وخت ئے اَؤلاد لا نۀ وو .
خُدائے ورته داسے ووئيل چه : ” دَ اِبراهيم اَؤلاد به په پردى ملک کښے دَ مُسافرو په شان اوسيږى اَؤ تر څلورو سوو کالو پورے به ورسره زياتے کيږى اَؤ غُلامان به وى . “
اَؤ خُدائے ووئيل چه : ” زَۀ به هغه قوم ته چه دوئ ئے غُلامان وى حُکم وکړم اَؤ دَ هغے نه پس به هغوئ آزاد شى اَؤ په دے ځائے کښے به زما عبادت کوى . “
نو بيا خُدائے دَ اِبراهيم سره دَ سُنت وعده وکړله . اَؤ چه له اِبراهيم نه اِسحاق پيدا شو نو هغۀ په اتمه ورځ سُنت کړو اَؤ هغه شان اِسحاق دَ خپل زوئے يعقُوب ، اَؤ يعقُوب دَ خپلو زامنو چه وروستو دَ دولسو قبيلو مشران شول .
خو دَ يُوسف ورُوڼو دَ حسد په وجه يُوسف خرڅ کړو اَؤ دغه شان هغه مصر ته ورسيدو . خو خُدائے دَ هغۀ مل وو ،
اَؤ هغه ئے دَ خپلو ټولو تکليفونو نه خلاص کړو . اَؤ خُدائے هغۀ ته داسے فضل اَؤ حِکمت ورکړو چه دَ مِصر دَ فرعون په وړاندے مقبُول شو اَؤ فرعون دَئے دَ ټول مصر اَؤ خپلے شاهى کورنئ واکدار کړو .
خو په ټول مِصر اَؤ دَ کنعان په ملک قحط راغے اَؤ سخته تنګسيا راغله اَؤ زمُونږ دَ پلارُونو سره دَ خوراک هيڅ شے نۀ وو .
خو کله چه يعقُوب واؤريدل چه هلته په مِصر کښے غله شته نو هغۀ زمُونږ پلارُونه په اول ځل هلته واستول .
په دويم ځل يُوسف خپلو ورُوڼو ته خپل ځان څرګند کړو اَؤ فرعون ته دَ هغۀ دَ خاندان په حقله پته ولګيده .
نو يُوسف خپل پلار يعقُوب اَؤ خپلو ټولو رشته دارانو ته چه شمار کښے ټول ټال پينځۀ اؤيا کسان وُو ، بلنه ورکړه .
اَؤ بيا يعقُوب مِصر ته لاړو اَؤ هلته هغه اَؤ زمُونږ پلارُونه نيکُونه مړۀ شول .
اَؤ دَ هغوئ لاشُونه بيا شِکم ښار ته يووړے شول اَؤ هلته په قبرونو کښے ښخ کړے شول ، کُوم چه اِبراهيم دَ بنى همور نه په شِکِم ښار کښے په بيعه اخستے وو .
کله چه دَ اِبراهيم سره دَ خُدائے هغه کړے وعده دَ پُوره کيدو وخت رانزدے شو نو زمُونږ قوم په مصر کښے په شمير زيات شو .
آخر دا چه په مصر کښے يو بل بادشاه په تخت کښيناستو چا چه يُوسف نۀ پيژندو .
هغۀ زمُونږ دَ قوم سره ټګى وکړله اَؤ زمُونږ مشران ئے په ظُلم دے ته مجبور کړل چه خپل بچى بهر وغورزوى چه ژوندى پاتے نۀ شى .
هم په دغه وخت مُوسىٰ پيدا شو . هغه يو ښکلے ماشوم وو اَؤ دَ خُدائے خوښ وو اَؤ تر دريو مياشتو پورے هغه دَ خپل پلار په کور کښے وساتلے شو .
اَؤ هر کله چه هغه وغورزولے شو نو دَ فرعون لُور په خپله هغه واخستو اَؤ دَ خپل زوئے په شان ئے وساتلو .
نو مُوسىٰ دَ مصريانو دَ ټول حکمت اَؤ پوهے تعليم ومُوندو اَؤ هغه په کارُونو اَؤ کلام کښے ښۀ قابل شو .
مګر چه هغه دَ څلويښتو کالو شو ، نو دَ هغۀ په زړۀ کښے دا خيال پيدا شو چه هغه دَ خپلو وطنيانو اِسرائيليانو سره ليدۀ کاتۀ وکړى .
هغۀ وکتل چه په هغوئ کښے دَ يو سره بد سلُوکى وشوه نو هغه دَ هغۀ دَ مدد دَ پاره ورغلو اَؤ دَ مظلُوم بدل ئے دَ مِصرى نه واخستو اَؤ مړ ئے کړو .
اَؤ دَ هغۀ خيال وو چه دَ دَۀ وطنيان به په دے پوهه شى چه دَ دَۀ په وسيله خُدائے ورته خلاصُون ورکوى ، خو هغوئ پوهه نۀ شول .
بله ورځ هغۀ دوه داسے کسان وليدل چه سره جنګيدل ، اَؤ دَ هغوئ دَ جګړے دَ ختمولو کوشش ئے وکړو . مُوسىٰ ورته ووئيل چه : ” اَئے زلمو ! تاسو خو ورُوڼه يئ ، نو ولے تاسو دَ يو بل سره بد سلُوکى کوئ ؟ “
خو کُوم يو زلمى چه دَ خپل ګاونډى سره ظلم کولو نو دَئے ئے ديکه کړو اَؤ وئے وئيل چه ” دا تۀ لا چا په مُونږ حاکم اَؤ مُنصف جوړ کړے ؟
آيا تۀ ما هم دَ پرونى مِصرى په شان مړ کول غواړے څۀ ؟ “
مُوسىٰ دَ دے خبرے په آؤريدو دَ ملک نه وتښتيدو اَؤ دَ ميديانو په ملک کښے ديره شو . هلته دَ هغۀ دوه زامن پيدا شول .
کله چه څلويښت کاله پُوره شول نو دَ سينا دَ غر په صحرا کښے يو دَ اور لمبے وهُونکى بوټى دَ شُغلو نه يوه فرښته ورته ښکاره شوه .
مُوسىٰ دَ هغے په ليدو حيران شو خو چه هغه دَ ښۀ ليدو دَ پاره ورنزدے شو نو دَ رب آواز ئے واؤريدو چه :
” زَۀ ستا دَ پلارُونو نيکُونو خُدائے يم ، دَ اِبراهيم اَؤ دَ اِسحاق اَؤ دَ يعقُوب خُدائے يم . “ اَؤ مُوسىٰ دَ ويرے نه رپيدو اَؤ ورته ئے کتلے نۀ شول .
بيا رب هغۀ ته ووئيل : ” خپل پيزار وباسه ، په کُوم ځائے چه تۀ ولاړ يئے ، دا پاکه مزکه ده .
ما بے شکه ليدلى دى چه زما خلق په مِصر کښے څومره په تکليف کښے دى . دَ هغوئ اسويلى مے آؤريدلى دى اَؤ زَۀ دَ هغوئ دَ خلاصُون دَ پاره راکُوز شوے يم . نو اوس پاڅه چه زَۀ تا مصر ته وليږم . “
دا مُوسىٰ چه اِسرائيليانو په دے ټکو رد کړے وو چه تۀ چا زمُونږ حاکم اَؤ مُنصف جوړ کړے يئے ؟ هم دغه سړے خُدائے په خپله حاکم اَؤ خلاصوُونکے مُقرر کړو . دَ هغه فرښتے په وسيله ئے وليږلو چه ورته په بوټى کښے ښکاره شوے وه .
هم دغه مُوسىٰ وو چه هغوئ ئے دَ مصر نه بهر وويستل اَؤ په مصر اَؤ په بحرِ قُلزم کښے اَؤ تر څلويښتو کالو پورے ئے په صحرا کښے عجيبه کارُونه اَؤ نخښے ښکاره کولے .
دا هم هغه مُوسىٰ دے چه اِسرائيليانو ته ئے ووئيل : ” خُدائے به تاسو ته دَ خپل قوم نه ستاسو دَ پاره زما په شان يو نبى پيدا کړى . “
کله چه دوئ په صحرا کښے راغونډ شوى وُو نو دغه مُوسىٰ دَ سينا په غرۀ دَ فرښتے سره اَؤ زمُونږ دَ پلارُونو نيکُونو سره ئے خبرے وکړے ، اَؤ دَ خُدائے هغه ژوندے کلام ئے ومُوندو چه مُونږ ته ئے راورسوى .
خو زمُونږ پلارُونو نيکُونو دَ هغۀ مشرى ونۀ منله . هغوئ هغه رد کړو اَؤ هغوئ دا غوښتل چه مصر ته بيرته لاړ شى .
اَؤ هارُون ته ئے ووئيل چه : ” مُونږ له داسے خدايان جوړ کړه چه زمُونږ نه وړاندے ځى . هغه مُوسىٰ چه مُونږ ئے دَ مِصر نه راويستلو ، خبر نۀ يو چه په هغۀ څۀ وشول . “
نو هغه وخت هغوئ دَ سخى په شکل يو بُت جوړ کړو اَؤ هغه بُت ته ئے قُربانى وکړه اَؤ دَ خپلو لاسُونو جوړ شوى څيز دَ پاره ئے خُوشحالى وکړله .
خو خُدائے دَ هغوئ نه مخ واړولو اَؤ هغوئ ئے پريښودل چه دَ آسمان دَ لښکر عبادت وکړى لکه چه دَ نبيانو په کتاب کښے ليکلى دى : ” اَئے اِسرائيليانو ! آيا تاسو ما ته په صحرا کښے دَ هغه څلويښتو کالو قُربانئ پيش کړے ؟
نه ! تاسو خو دَ مولک خيمه اَؤ دَ رفان خُدائے ستورے ځان ته واخستلو ، هغه بُتان چه تاسو دَ سجدو دَ پاره جوړ کړى وُو . نو زَۀ به تاسو دَ بابل نه هغه خوا بوزم . “
زمُونږ دَ پلارُونو نيکُونو سره په صحرا کښے دَ شهادت خيمه وه ، لکه چه مُوسىٰ ته خُدائے حُکم کړے وو چه په هغه رنګ ئے جوړه کړه په کوُمه نمُونه چه هغۀ ليدلے وه .
اَؤ پلارُونو نيکُونو دَ يشوع سره هغه خيمه راؤړه ، کله چه هغوئ دَ هغه قومُونو په ملک قبضه وکړه کُوم چه دَ دوئ په وړاندے خُدائے وويستل . دا خيمه دَ داؤد تر ورځو پورے وه .
په داؤد دَ خُدائے فضل وو چه دا سوال ئے وکړو چه دَ يعقُوب دَ خُدائے دَ پاره دَ ديرے جوړولو اِجازت راکړه .
خو سليمان دَ هغۀ دَ پاره کور جوړ کړو .
سره دَ دے چه الاعلىٰ دَ سړو په جوړ کړو کُورُونو کښے نۀ اوسى ، لکه چه نبى وائى :
” آسمان زما تخت دے اَؤ مزکه زما دَ پښو تکيه ده تاسو به زما دَ پاره څۀ قِسم کور جوړ کړئ ؟ رب وائى چه زما دَ آرام ځائے چرته دے ؟
آيا دا ټول څيزُونه ما نۀ دى جوړ کړى ؟ “
تاسو څومره سرکښ يئ ! په زړُونو کښے لا تر اوسه کافر اَؤ رښتياؤ ته کاڼۀ يئ ! تاسو هميشه دَ رُوحُ القُدس سره جنګيږئ لکه چه ستاسو پلارُونو نيکُونو کول !
داسے يو نبى هم شته چه ستاسو پلارُونو نۀ وى عذابولے ؟ هغوئ هغه نبيان ووژل چه دَ صادِق دَ راتلو پيشن ګوئى ئے کړے وه . اَؤ اوس تاسو په هغه صادِق مُخبرى وکړه اَؤ مړ مو کړو .
تاسو ته دَ خُدائے دَ فرښتے په وسيله شريعت درکړے شو خو تاسو امانت ونۀ ساتلو ! “
دَ جرګے دَ خلقو په دے خبره زړُونه سُورى شول اَؤ په غُصه کښے ئے غاښُونه چيچل .
اَؤ ستِفانوس چه په رُوحُ القُدس معمُور وو اَؤ آسمان ته ئے ځير وکتل نو هغۀ دَ خُدائے جلال وليدو اَؤ عيسىٰ دَ خُدائے ښى لاس ته ولاړ وو .
هغۀ ووئيل چه ” ګورئ ! آسمان پرانستے دے اَؤ زَۀ اِبن آدم دَ خُدائے په ښى لاس ولاړ وينم ! “
په دے هغوئ په زوره چغے کړے اَؤ خپل غوږُونه ئے بند کړل . بيا هغوئ په هغۀ ورمنډے کړے ،
اَؤ هغه ئے دَ ښار نه بهر وويستو اَؤ سنګسار ئے کړو . اَؤ ګواهانو خپلے جامے دَ ساؤل نُومے يو ځوان سړى په پښو کښے کيښولے .
نو هغوئ ستِفانوس سنګسار کړو اَؤ چه هغوئ داسے وکړل نو هغۀ چغے کړے چه ” اَئے مالِکه عيسىٰ ! زما رُوح قبُول کړه ! “
بيا هغه په زنګُنونو شو اَؤ په زوره ئے چغے کړے ، ” مالِکه ! دوئ په دے ګُناه مه نيسه ! “ اَؤ دا وئيلو سره ئے ساه ورکړه .
اَؤ ساؤل هم په هغه کسانو کښے وو چه دَ هغۀ په مرګ راضى وُو . اَؤ هم هغه ورځ دَ بيتُ المُقدس په جماعت سخت ربړول شروع شول اَؤ دَ رسُولانو نه بغير نور ټول عيسىٰ منُونکى دَ يهُوديه اَؤ سامريه په ملکُونو کښے خوارۀ وارۀ شوى وُو .
ستِفانوس عيسىٰ منُونکو ښخ کړو اَؤ هغوئ ډيره ژړا پرے وکړه .
په دے دوارن کښے ساؤل جماعت تباه کولو . هغه کور په کور ننوتو اَؤ عيسىٰ منُونکى سړى اَؤ ښځے ئے نيول اَؤ قيد خانے ته ئے بوتلل .
اَؤ هغه دَ عيسىٰ منُونکى چه په ملک کښے خوارۀ وارۀ شوى وُو هغوئ په هر ځائے کښے دَ کلام زيرے آؤرولو .
نو فيليپوس دَ سامريه يو ښار له راغے اَؤ هغوئ ته ئے دَ مسيح په باب کښے وعظ وکړو .
اَؤ هغه ګڼو خلقو چه دَ فيليپوس خبرے په غور واؤريدلے اَؤ دَ هغۀ مُعجزے ئے وليدلے نو دَ هغۀ وعظ ته ئے غوږ کيښودلو
چه دَ ډيرو پيريانو نيولو نه پيريان په اُوچتو چغو راووتل اَؤ ډير شل اَؤ ګوډ خلق روغ شول .
اَؤ په هغه ښار کښے لويه خوشحالى وه .
اَؤ په هغه ښار کښے شمعُون نومے يو سړے وو چه دَ څۀ مُودے نه دَ جادُو په زور ئے سامريان خپل ځان ته را اړولى وُو اَؤ ځان ئے لوئے ګڼلو .
اَؤ هغوئ ټولو لويو اَؤ وړو دَ هغۀ خبرے په غور آؤريدلے وے . هغوئ وئيل چه ” دا سړے دَ خُدائے هغه قُدرت دے چه ورته لوئے وائى . “
هغوئ دَ هغۀ خبرے ځکه آؤريدلے چه تر ډيرے مُودے ئے دَ خپل جادُو په زور حيران کړى وُو .
خو چه هغوئ دَ فيليپوس په هغه زيرى ايمان راؤړو چه دَ خُدائے په بادشاهئ اَؤ دَ عيسىٰ مسيح دَ نُوم په باب کښے ئے آؤرولو نو هغه سړو اَؤ ښځو بپتسمه واخستله .
تر دے چه شمعُون په خپله ايمان راوړو اَؤ بپتسمه ئے واخستله اَؤ دَ دے نه پس فيليپوس سره پاتے شو اَؤ هغه دَ دے زورَورو نخښو اَؤ عجيبه کارُونو په وجه حيران پاتے شو .
بيا په بيتُ المُقدس کښے رسُولانو واؤريدل چه سامريانو دَ خُدائے کلام قبُول کړو نو هغوئ پطروس اَؤ يوحنا ورواستول .
هغوئ هلته لاړل اَؤ دَ عيسىٰ منُونکو دَ پاره ئے دُعا وکړله چه په دوئ دِ رُوحُ القُدس نازل شى .
ځکه چه تر دے وخته په هيچا رُوحُ القُدس نازل شوے نۀ وو . هغوئ بس دَ مالِک عيسىٰ په نُوم بپتسمه اخستے وه .
نو پطروس اَؤ يوحنا په هغوئ لاسُونه کيښودل اَؤ هغوئ له رُوحُ القُدس نه معمُور شول .
کله چه شمعُون وليدل چه دَ رسُولانو دَ لاس په کيښودو رُوحُ القُدس ورکړے کيږى نو هغۀ هغوئ ته پيسے وړاندے کړے ،
اَؤ وئے وئيل چه ” ما ته هم دغه طاقت راکړئ چه زَۀ په چا لاس کيږدم نو چه هغه په رُوحُ القُدس معمُور شى . “
نو پطروس جواب ورکړو ، ” ستا پيسے دِ تا سره غرقے شى ځکه چه ستا دا خيال وو چه دَ خُدائے بخښنه په بيعه خرڅيږى !
په دے خبره کښے ستا نۀ برخه شته نۀ حِصه ځکه چه تۀ خُدائے ته بد نيته يئے .
دَ دے بدئ نه توبه وکړه اَؤ دَ خُدائے نه دُعا وغواړه چه دَ داسے خيال کولو درته معافى وکړى .
زَۀ وينم چه تۀ ډير لالچى يئے اَؤ دَ ګُناه غُلام شوے يئے . “
نو شمعُون جواب ورکړو چه ” تاسو دَ مالک نه زما په حق کښے دُعا وغواړئ چه دا څۀ چه تا ووئيل ، دا په ما رانۀ شى . “
نو هغوئ دَ شهادت اَؤ دَ مالک دَ کلام دَ آؤرولو نه پس بيرته بيتُ المُقدس ته لاړل اَؤ په لاره کښے ئے دَ سامريانو ډيرو کلو ته دَ زيرى وعظ آؤرولو .
بيا دَ رب فرښتے فيليپوس ته ووئيل ، ” روان شه ! اَؤ دَ بيتُ المُقدس نه غزه ته دَ سهيل په اړخ چه کُوم سړک تلے دے په هغے روان شه ، دا دَ صحرا سړک دے . “
نو هغه روان شو اَؤ په لاره کښے يو حبشى خواجه په راتلو وليدلو . دا سړے خسى وو اَؤ دَ حبش دَ کنداکى مَلِکے لوئے عهده دار اَؤ دَ هغے دَ ټولے خزانے واکمن وو . هغه بيتُ المُقدس ته عبادت له راغلے وو .
اَؤ اوس هغه کورته واپس روان وو . هغه په خپل ګاډى کښے ناست وو اَؤ دَ يشعياه نبى صحيفه ئے په زوره لوستله .
اَؤ رُوحُ القُدس فيليپوس ته ووئيل چه ” لاړ شه اَؤ هغه ګاډى ته نزدے شه . “
نو فيليپوس ورمنډے کړے ، نو وائے وريدل چه هغۀ دَ يشعياه نبى صحيفه په زوره لوستله اَؤ ورته ئے ووئيل چه ” تۀ چه څۀ لولے په دے پوهيږے هم څۀ ؟ “
هغۀ ووئيل ، ” زَۀ پرے څنګه پوهيدے شم تر څو ئے چه څوک راته تشريح ونۀ کړى ؟ “ نو فيليپوس ته هغۀ خواست وکړو چه ” ګاډى ته راوخيژه اَؤ ما سره کښينه . “
هغۀ چه کُومه صحيفه لوستله هغه دا وه : ” هغه دَ ګډے په شان حلالولو له بوتلے شو اَؤ دَ هغه ګډُورى په شان چه سکښتُونکى ته چُپ وى اَؤ خپله خُلۀ نۀ پرانزى .
هغه سپک کړے شو اَؤ ورسره انِصاف ونۀ شو . اَؤ څوک به دَ هغۀ دَ نسل بيان وکړى ؟ ځکه چه دَ هغۀ ژوند له مزکے نه ختم کړے شو . “
اَؤ خواجه فيليپوس ته ووئيل ، ” مهربانى وکړه ، دا راته وښايه چه دلته نبى دَ چا په باب کښے خبرے کوى ؟ دَ خپل ځان په حقله يا دَ بل چا په حقله ؟ “
فيليپوس دَ صحيفے دَ دے حصے نه خبرے شروع کړے اَؤ دَ عيسىٰ په حق کښے ئے زيرے آؤرولو .
اَؤ چه دوئ په سړک روان وُو نو يو داسے ځائے ته ورسيدل چرته چه اوبۀ وے نو خواجه ووئيل چه ” ګوره ! دلته اوبۀ هم شته ، نو ما اوس دَ بپتسمه آخستلو نه څۀ شے منع کولے شى ؟ “
فيليپوس ووئيل ” که تۀ دَ زړۀ ايمان لرے نو بيا ئے آخستے شے . “ هغۀ ځواب ورکړو چه ” زَۀ ايمان لرم چه عيسىٰ مسيح دَ خُدائے زوئے دے . “
اَؤ هغۀ دَ ګاډى دَ ودرولو حُکم ورکړو ، بيا فيليپوس اَؤ خواجه دواړه لاندے اوبو ته کُوز شول اَؤ هغۀ ته ئے بپتسمه ورکړه .
کله چه هغوئ له اوبو نه راووتل نو دَ رب رُوح فيليپوس بوتلو اَؤ بيا خواجه هغه ونۀ ليدو خو په خپله لار په خوشحالئ لاړو .
بيا فيليپوس په اشدود کښے وليدلے شو اَؤ قيصريه ته دَ رسيدو نه وړاندے ئے په ټول ملک کښے سفر وکړو اَؤ په ټولو ښارُونو کښے ئے زيرے آؤرولو .
په دے دوران کښے ساؤل لا اوس هم دَ مالِک عيسىٰ منُونکو ته دَ قتل دړکے کولے . هغه مشر کاهن ته لاړو .
اَؤ درخواست ئے ورته وکړو اَؤ دَ دمشق دَ عبادت خانو په نُوم ئے دَ دے مضمُون اَؤ اِختيار خطونه وغُوښتل چه که څوک دَ دے دين په لاره ووينم که سړے وى اَؤ که ښځه ، ټول به ګرفتار کړم اَؤ بيتُ المُقدس ته به ئے راولم .
هغه لا په لاره وو اَؤ دمشق ته ورنزدے کيدو چه ناڅاپى له آسمان نه يوه رڼا دَ هغۀ ګير چاپيره وځليدله .
هغه په مزکه راپريوتو اؤ داسے يو آواز ئے واؤريدو چه ” ساؤله ! ساؤله ! تۀ ما ولے ربړوے ؟ “
هغۀ تپوس وکړو ، ” مالِکه ! تۀ څوک يئے ؟ “ جواب راغے چه ” زَۀ عيسىٰ يم چه تۀ ئے ربړوے .
خو پاڅه اَؤ ښار ته لاړ شه اَؤ تا ته به وښايلے شى چه تا ته څۀ کول په کار دى . “
په دے دوران کښے کُوم سړى چه دَ هغۀ ملګرى وُو ، هغوئ غلى ولاړ وُو . هغوئ آواز خو واؤريدو خو هيڅوک ئے ونۀ ليدو .
نو ساؤل له مزکے نه راپورته شو خو څۀ ئے ليدے نۀ شُو ، نو هغوئ هغه دَ لاسه ونيولو اَؤ دمشق ښار ته ئے راوستو .
اَؤ هغۀ تر دريو ورځو پورے څۀ نۀ ليدل اَؤ نۀ ئے څۀ خوراک څښاک کولو .
په دمشق کښے يو دَ عيسىٰ منُونکے سړے وو چه نُوم ئے حننياه وو . هغۀ رويا وليده اَؤ دَ مالِک دا آواز ئے واؤريدو چه وئيل ئے ، ” اَئے حننياه ! “ هغۀ جواب ورکړو چه ” مالِکه ! زَۀ حاضر يم . “
مالِک هغۀ ته ووئيل چه ” سمدستى هغه کُوڅے ته لاړ شه چه ورته نيغه وئيلے شى اَؤ دَ يهُوداه کره ورشه اَؤ دَ ترسوس نه يو سړے راغلے چه ساؤل ئے نُوم دے ، تپوس ئے وکړه . تۀ به هغه په دُعا ووينے .
هغۀ رويا وليده چه دَ حننياه نُوم سړے دَ ننه راځى اَؤ په هغۀ خپل لاس کيږدى اَؤ نظر ئے وشى . “
خو حننياه جواب ورکړو چه ” مالِکه ! ما ډير ځله دَ دے سړى په حقله آؤريدلى دى اَؤ کُومے بدئ چه دَۀ ستا دَ منُونکو سره په بيتُ المُقدس کښے کړى دى ، دَ هغے نه هم خبر يم .
اَؤ هغه له مشر کاهن نه دَ دے اِختيار سره دلته راغلے دے چه هغه ټول خلق ګرفتار کړى څوک چه ستا نُوم يادوى . “
خو مالِک هغۀ ته ووئيل چه ” تۀ ضرور لاړ شه ځکه چه دا سړے مے دَ خپل خدمت دَ پاره غوره کړے دے څوک چه به غيرو قومُونو اَؤ دَ هغو بادشاهانو اَؤ اِسرائيليانو ته زما نُوم څرګندوى .
زَۀ به په خپله هغۀ ته هغه څۀ وښايم چه هغۀ ته به زما دَ خاطره څومره زغمل وى . “
نو په دے حننياه روان شو اَؤ هغه کور ته ورغلو اَؤ په ساؤل ئے خپل لاسُونه کيښول اَؤ وئے وئيل چه ” زما وروره ساؤله ! مالِک عيسىٰ چه په تا په لارے پيښ شوے وو ، هغۀ زَۀ تا ته په دے عرض را استولے يم چه ستا نظر بيا وشى اَؤ تۀ په رُوحُ القُدس معمُور شے “
اَؤ سمدستى هغۀ ته داسے معلُوميده لکه چه دَ هغۀ دَ سترګو نه پوټکى لرے شول اَؤ هغۀ بيا نظر ومُوندلو . هغه بيا پاڅيدو اَؤ بپتسمه ئے واخسته .
اَؤ دَ هغے نه پس هغۀ ډوډئ وخوړه اَؤ په وجُود کښے ئے طاقت پيدا شو .
ساؤل يو څو ورځے په دمشق کښے دَ عيسىٰ منُونکو سره پاتے شو اَؤ سمدستى ئے په عبادت خانو کښے دَ عيسىٰ په حق کښے وعظ کاوو چه دا دَ خُدائے زوئے دے .
چا چه دا واؤريدل نو حق حيران شول اَؤ وئے وئيل چه ” دا هغه سړے نۀ دے څۀ چا چه په بيتُ المُقدس کښے هغه خلق وژل چه دَ عيسىٰ نُوم به ئے يادولو ؟ اَؤ آيا دَئے خاص په دے غرض دلته نۀ وو راغلے چه دغه خلق ګرفتار کړى اَؤ مشر کاهن له ئے بوزى ؟ “
خو دَ ساؤل وعظ ورځ په ورځ نور هم اثرناک کيدو اَؤ دَ دمشق يهُوديان ئے په خپلو مضبوطو دلائيلو خاموش کول چه عيسىٰ هم مسيح دے .
کله چه ډيرے ورځے تيرے شوے نو يهُوديان راغونډ شول اَؤ دَ ساؤل دَ مرګ سازش ئے وکړو .
خو دَ هغوئ سازش هغۀ ته معلُوم شو . هغوئ دَ ورځے اَؤ دَ شپے دَ ښار دَ دروازو څوکئ شروع کړه ، دَ دے دَ پاره چه هغه قتل کړى .
خو دَ هغۀ ملګرو هغه دَ شپے مال دَ ښار په ديوال په يوه ټوکرئ کښے ښکته کُوز کړو .
کله چه ساؤل بيتُ المُقدس ته ورسيدو نو هغۀ کوشش وکړو چه دَ عيسىٰ منُونکو سره يو ځائے شى اَؤ په ډله کښے ئے شامل شى خو هغوئ ټول دَ هغۀ نه ويريدل ځکه چه دَ هغوئ په دے يقين نۀ راتلو چه ګنى هغۀ ايمان راؤړے دے .
خو برنبا هغه دَ لاسه ونيولو ، رسُولانو له ئے بوتلو اَؤ دَ هغوئ سره ئے پيژندګلى وکړه اَؤ هغوئ ته ئے هغه قِصه تيره کړه چه ساؤل دَ سفر په دوران کښے مالِک څنګه ليدلے اَؤ دَ هغۀ آواز ئے آؤريدلے وو اَؤ دا چه هغۀ په دمشق کښے څرنګ په زړه ورتيا سره دَ عيسىٰ په باب کښے وعظ کاوو .
بيا ساؤل دَ هغوئ سره پاتے شو اَؤ په بيتُ المُقدس کښے دَ هغوئ سره آزاد ګرزيدو ، اَؤ هغۀ ښۀ په زړه ورتيا اَؤ په ډاګه دَ مالِک په باب کښے وعظ کاوو .
اَؤ دَ يُونانى ژبه ويُونکو يهُوديانو سره ئے خبرے اَؤ مُناظرے کولے ، خو هغوئ بيا دَ هغۀ دَ قتل کوشش وکړو .
اَؤ کله چه دَ عيسىٰ منُونکى دَ دے نه خبر شول نو هغوئ ورسره تر قيصريه پورے جلب وکړو اَؤ ترسوس ته ئے رُخصت کړو .
په دے دوران کښے په يهُوديه ، ګليل اَؤ سامريه کښے هر چرته جماعت په قلاره وو اَؤ مضبوطيا ئے ومُونده اَؤ دَ مالِک په ويره کښے اَؤ دَ رُوحُ القُدس په ملګرتيا کښے ئے ترقى مُونده اَؤ شمير ئے زياتيدو .
اَؤ پطروس په هر ځائے ګرزيدو . يو ځل هغه لُده نومے ځائے ته دَ عيسىٰ منُونکو ليدو له راغے .
هلته هغۀ اينياس نُومے سړے وليدو چه دَ اتو کالو راسے دَ فالج دَ لاسه په کټ کښے پروت وو .
پطروس هغۀ ته ووئيل چه ” اينياسه ! عيسىٰ مسيح دِ جوړوى ! پاڅه اَؤ بستره دِ ونغاړه . “ اَؤ هغه سمدستى پاڅيدو .
څوک چه په لُده اَؤ شارون کښے اوسيدل ، هغوئ دَئے وليدو اَؤ مالِک ته ئے رجُوع وکړه .
په يافا کښے تبيتا نومے يوه عيسىٰ منُونکى وه چه په يُونانى کښے ورته ډورکاس يعنے هوسئ وائى ، چه خپلے ورځے ئے په نيکئ اَؤ سخاوت کښے تيرولے .
په دغه ورځو کښے هغه ناجوړه شوه اَؤ مړه شوه اَؤ هغوئ هغے له غُسل ورکړو اَؤ پاس په بالاخانه کښے ئے کيښودله .
اَؤ لُده اَؤ يافا دواړه يو بل ته نزدے وُو ، نو عيسىٰ منُونکو ته چه دا پته لګيدلے وه چه پطروس هلته نزدے راغلے دے ، هغوئ ورپسے دوه سړى واستول اَؤ دا تاکيد ئے ورته وکړو چه ” مهربانى وکړه اَؤ بے ډيله دلته راشه . “
اَؤ پطروس ورسره سمدستى راروان شو . کله چه هغه راغے نو هغوئ پاس بالاخانے ته بوتلو اَؤ واړه کونډے ښځے ورته راټولے شوے اَؤ په سرو سترګو ئے ورته ژړل اَؤ هغه جامے ئے ورته وښولے کُومے چه تبيتا جوړے کړے وے ، کله چه دَ هغوئ سره وه .
خو پطروس هغوئ ټولے بهر کړے اَؤ په زنګنُونو شو اَؤ دُعا ئے وغوښتله ، بيا ئے مړى ته مخ راوګرزولو اَؤ وئے وئيل چه ” تبيتا ! پورته شه ! “ هغے خپلے سترګے وغړولے اَؤ چه پطروس ئے وليدلو نو کښيناستله .
پطروس هغے له لاس ورکړو اَؤ هغه ئے په پښو ودروله ، بيا هغۀ ټول خُدائے منُونکى اَؤ هغه کونډے ښځے هم راوغوښتلے اَؤ هغوئ ته ئے ژوندئ وښودله .
دا خبره په ټوله يافا کښے خوره شوه اَؤ ډيرو خلقو په مالِک ايمان راوړو .
اَؤ پطروس څۀ مُوده په يافا کښے دَ شمعُون نومے څميار سره پاتے شو .
په قيصريه کښے کورنيليوس نومے يو سړے وو چه دَ اِټالوى پلټنے صوبه دار وو .
هغه يو ديندار سړے وو اَؤ هغه اَؤ دَ هغۀ ټول خاندان به دَ خُدائے په عبادت کښے شامليدل اَؤ هغۀ يهُوديانو له ډير په خلاص مټ خيراتُونه ورکول اَؤ په باقاعده ګئ سره ئے دُعا کوله .
يوه ورځ هغۀ دَ ماسپښين مال رويا وليده چه دَ خُدائے فرښته ورته راڅرګنده شوه اَؤ دَ هغۀ کمرے ته راغله اَؤ ورته ئے ووئيل چه ” اَئے کورنيليوسه ! “
نو هغۀ په ويره هغے ته ځير وکتل اَؤ تپوس ئے وکړو چه ” صاحبه ! څۀ چل دے ؟ “ فرښتے ووئيل چه ” ستا دُعاګانے اَؤ خيراتُونه خُدائے قبُول کړى دى اَؤ اوس تاله جواب درکوى .
اَؤ اوس تۀ يافا ته په شمعُون پسے چه پطروس ورته وائى څوک وليږه .
هغه دَ شمعُون څميار کره دے چه کور ئے دَ سمندر په غاړه دے . “
کله چه فرښتے دا ووئيل ، نو رُخصت شوه . نو هغۀ خپل دوه نوکران اَؤ يو سپاهى چه دينداره سړے وو ، راوبلل .
هغوئ ته ئے ټول حال ووئيلو اَؤ يافا ته ئے واستول .
بيا په بله ورځ چه هغوئ لا په لارے وُو اَؤ ښار ته ورنزدے وُو نو دَ غرمے مال پطروس دَ دُعا دَ پاره پاس کوټے ته وختلو .
اَؤ چه هغه وږے شو نو څۀ ئے خوړل غوښتل . کله چه هغوئ لا ډوډئ تياروله نو هغۀ رويا وليده .
هغۀ په آسمان کښے يو چاؤد وليدلو اَؤ څۀ ګورى چه يو شے چه دَ يو لوئے څادر په شان دے ، ښکته راکُوزيږى چه په څلورو ګوټُونو راځوړند اَؤ مزکے ته راښکته کيږى .
په هغۀ کښے دَ هر قسم ځناور اَؤ چينجى اَؤ دَ هوا مارغان وُو .
بيا يو آواز راغے ، ” پاڅه ، پطروسه ! حلال ئے کړه اَؤ وئے خوره ! “
خو پطروس ووئيل چه ” نه مالِکه ! نه ! ما هيڅ کله هم حرام اَؤ ناپاک څيز نۀ دے خوړلے . “
آواز په دويم ځل بيا راغے ، ” څۀ چه خُدائے پاک ګرزولى دى ، تۀ هغے ته ناپاک نۀ شے وئيلے . “
داسے درے واره وشول اَؤ بيا هغه څيز دوباره آسمان ته پورته کړے شو .
پطروس لا دَ دے رويا په ليدلو حيران وو چه دَ دے څۀ مطلب دے ، نو ګوره ! دَ کورنيليوس اَستازو دَ شمعُون دَ کور تپوس کولو اَؤ دروازے ته را رسيدلى وُو .
اَؤ هغوئ په دے وينا آواز وکړو چه ” شمعُون چه پطروس ورته وائى ، دلته ميلمه دے څۀ ؟ “
خو پطروس لا په هغه رويا فکر کولو چه رُوحُ القُدس هغۀ ته ووئيل چه ” درے سړى دلته ستا په لټُون دى .
نو زر کوه ، لاندے راکُوز شه . تۀ دَ هغوئ سره بے تپوسه لاړ شه ځکه چه دا ما درليږلى دى . “
نو پطروس هغه سړو ته لاندے راغے اَؤ وئے وئيل چه ” تاسو ما لټوئ ، زَۀ دا يم . تاسو په څۀ پسے دلته راغلئ ؟ “
هغوئ جواب ورکړو چه ” مُونږ دَ کورنيليوس صوبه دار سړى يُو څوک چه ښۀ اَؤ ديندار سړے دے اَؤ ټول يهُودى قوم ئے هم نيک نام ګڼى . هغۀ ته يوے فرښتے وينا کړے وه چه تا خپل کور ته راوغواړى اَؤ څۀ چه تۀ وائے هغه واؤرى . “
نو پطروس هغوئ دَ ننه راوبلل اَؤ ميلمانۀ ئے کړل . اَؤ په بله ورځ هغه دَ هغوئ سره روان شو اَؤ ورسره دَ يافا يو څو ملګرى هم وُو .
په بله ورځ هغه قيصريه ته راورسيدو اَؤ کورنيليوس دَ هغوئ په طمع وو اَؤ خپل خپلوان اَؤ نزدے دوستان ئے راغوښتى وُو .
کله چه پطروس راورسيدو نو کورنيليوس دَ هغۀ مخے له راووتو اَؤ ډير په تعظيم ئے ورته سجده وکړه .
خو پطروس هغه راپورته کړو اَؤ ورته ئے ووئيل ، ” پاڅه ! زَۀ هم دَ نورو په شان اِنسان يم . “
اَؤ دَ هغۀ سره په خبرو کولو دَ ننه لاړو اَؤ هلته ئے ډيره ګڼه ومُونده .
بيا ئے هغوئ ته ووئيل چه ” تاسو ته ښه معلُومه ده چه دَ يهُودى دَ پاره دا ناروا دى چه دَ چا غير قوم سړى کور ته دِ لاړ شى يا ورسره څۀ تعلُق ولرى ، خو خُدائے ما ته صفا ښيلى دى چه زَۀ هيچا ته هم پليت يا ناپاک ونۀ وايم .
ځکه خو چه تاسو راوبللم ، نو زَۀ بے عُذره دلته راغلم . نو اوس زَۀ دا تپوس کولے شم چه زما دَ راغوښتو حاجت څۀ وو ؟ “
کورنيليوس ورته ووئيل چه ” څلور ورځے کيږى چه هم دا وخت وو چه زَۀ دلته په کور کښے دَ ماسپښين په عبادت کښے مشغُول وم چه ناڅاپى يو سړے زما په مخکښے ودريدو چه زلقيدُونکى جامے ئے آغوستے وے .
هغۀ ووئيل ، اَئے کورنيليوسه ! ستا دُعاګانے اَؤ خيراتُونه خُدائے قبُول کړى دى اَؤ اوس تاله جواب درکوى .
اوس څوک يافا ته واستوه اَؤ هلته شمعُون چه پطروس ورته وائى ، هغه راوغواړه . هغه دَ سمندر په غاړه دَ شمعُون څميار په کور کښے ديره دے .
نو ما په هغه ساعت په تا پسے اَستازى درواستول اَؤ دا ستا ډيره مهربانى ده چه تۀ دلته راغلے . اوس مُونږ ټول دلته دَ خُدائے په وړاندے يو ځائے يُو چه هر څۀ چه مالِک تا ته حُکم کړے دے هغه واؤرُو . “
نو پطروس داسے ووئيل چه ” ما ته معلُومه شوه چه دا خبره څومره رښتيا ده چه خُدائے دَ هيچا طرف دار نۀ دے .
خو په هر قوم کښے چه څوک دَ خُدائے نه ويريږى اَؤ دَ صداقت کارُونه کوى هغه دَ خُدائے خوښ دى .
هغۀ اِسرائيليانو ته خپل کلام واستولو اَؤ دَ عيسىٰ مسيح په وسيله ئے دَ سلامتئ زيرے ورکړو چه دَ ټولو مالِک دے
تاسو ته معلُومه ده چه يحيىٰ ته دَ بپتسمے وعظ کولو نه وروستو دَ ګليل نه راواخلئ دَ يهُوديانو په ټوله مزکه څۀ پيښ شول ،
يعنے دَ عيسىٰ ناصرى په باب کښے چه خُدائے هغه څنګه په رُوحُ القُدس اَؤ په قدرت مسح کړو . هغه به په هر ځائے ګرزيدو اَؤ هغۀ ټولو سره ئے ښه کول اَؤ څوک چه دَ اِبليس په قبضه کښے وُو هغه به ئے جوړول ځکه چه خُدائے دَ هغۀ سره وو .
هر څۀ چه هغۀ دَ يهُوديانو په کلو کښے اَؤ په بيتُ المُقدس کښے وکړل ، مُونږ دَ هغه ټولو کارُونو شاهدان يُو . نو هغه ئے په سولئ وخيژولو اَؤ مړ ئے کړو .
خو خُدائے هغه په دريمه ورځ بيا راژوندے کړو ښکاره ئے هم کړو .
يعنے بے له مُونږ غوره شوو شاهدانو نه خُدائے هغه بل چا ته ښکاره نۀ کړو ، يعنے مُونږ ته چه ورسره مو دَ بيا ژوندى کيدو نه پس خوراک څښاک وکړو .
اَؤ هغۀ مُونږ ته حُکم وکړو چه خلقو ته دَ هغۀ حُکم ورسوُو اَؤ دَ دے خبرے شهادت وکړُو چه هم هغه خُدائے پاک دَ ژوندو اَؤ مړو دَ منصفئ دَ پاره مُقرر کړے دے .
دَ هغۀ په حقله ټولو نبيانو دا شهادت کړے دے چه هر هغه څوک چه په هغۀ ايمان لرى نو دَ هغۀ په نُوم به دَ ګُناهُونو نه معافى بيا مُومى . “
پطروس چه لا خبرے کولے نو په ټولو آؤريدُونکو باندے رُوحُ القُدس نازل شو .
دَ عيسىٰ منُونکى يهُوديان چه دَ پطروس سره راغلى وُو هغوئ ډير حيران شول چه دَ رُوحُ القُدس نعمت په غيرو قومُونو هم نازل شو .
ځکه چه هغوئ هم په نا آشنا ژبو کښے خبرے کولے اَؤ دَ خُدائے لوئى ئے بيانوله .
بيا پطروس ووئيل ، ” آيا داسے څوک شته چه دا خلق دَ اوبو سره دَ بپتسمه اخستلو نه منع کړى ، چه په دوئ رُوحُ القُدس داسے نازل شوے دے لکه چه په مُونږ . “
بيا هغۀ حُکم وکړو چه دوئ ته دِ دَ عيسىٰ مسيح په نُوم بپتسمه ورکړلے شى . دَ دے نه پس بيا هغوئ هغۀ ته ووئيل چه دَ هغوئ سره څۀ ورځے ايسار شى .
په يهُوديه کښے رسُولانو اَؤ نورو دَ عيسىٰ منُونکو واؤريدل چه غير يهُوديانو هم دَ خُدائے کلام قبُول کړو .
اَؤ کله چه پطروس بيتُ المُقدس ته راغے نو يهُودى عيسىٰ منُونکو دا اِعتراض پورته کړو ،
اَؤ وئيل ئے چه ” تۀ دَ غير قوم خلقو له تلے يئے څوک چه نا سُنت دى اَؤ دَ هغوئ سره دِ په يو ځائے ډوډئ خوړلے ده ! “
پطروس دَ هغوئ په وړاندے هغه ټول حقايق څرګند کړل کُوم چه پيښ شوى وُو . هغۀ ووئيل چه
” زَۀ دَ يافا په ښار کښے وم اَؤ دُعا مے کوله چه بے هوشه شوم اَؤ رويا مے وليده چه دَ لوئے څادر په شان يو څيز چه په څلورو ګوټُونو دَ آسمان نه راښکته کيدو اَؤ ما ته راورسيدو .
اَؤ ما ورته ځير ځير وکتل چه په دے کښے څۀ دى اَؤ ما دَ مزکے څاروى ، ځنګلى ځناور ، چينجى اَؤ دَ هوا مارغان وليدل .
بيا ما يو آواز واؤريدلو چه پاڅه پطروسه ! حلال ئے کړه اَؤ وئے خوره !
خو ما ووئيل چه نه مالِکه ! زما خُلے ته لا تر اوسه حرام اَؤ ناپاک څيز نۀ دے ننوتے .
له آسمان نه دوباره آواز راغے ، کُوم څيزُونه چه خُدائے پاک کړى دى ، هغو ته حرام وئيل ستا کار نۀ دے .
داسے درے ځله وشول اَؤ بيا هغه ټول دوباره آسمان ته پورته کړے شول .
په دغه وخت کښے درے سړى چه دَ قيصريه نه را استولى شوى وُو ، هغه کورته راغلل چرته چه زَۀ ديره وم .
اَؤ رُوحُ القُدس ما ته ووئيل ، زړۀ نازړۀ مه کيږه ، دَ دوئ سره لاړ شه . بيا زما دا شپږ ملګرى هم ماسره شول اَؤ مُونږ دَ کورنيليوس کره لاړُو .
هغۀ مُونږ ته ووئيل چه هغۀ يوه فرښته وليده چه دَ هغۀ په کور کښے ولاړه وه اَؤ ورته ئے ووئيل چه يافا ته شمعُون پسے چه پطروس ورته وائى څوک وليږه .
هغه به تا ته داسے کلام واؤروى چه ستا ټول ټبر به پرے خلاصُون بيا مُومى .
ما لا ايله خبرے شروع کړے وے چه په هغوئ رُوحُ القُدس داسے نازل شو لکه چه په مُونږ نازل شوے وو .
بيا څۀ چه مالِک وئيلى وُو ، راياد شول چه يحيىٰ خو په اوبو بپتسمه ورکوله مګر تاسو به دَ رُوحُ القُدس بپتسمه بيا مُومئ .
خُدائے هغوئ ته زمُونږ نه چه په مالِک عيسىٰ ايمان لرُو څۀ کم نعمت نۀ دے ورکړے ، نو بيا زَۀ څوک يم چه خُدائے منع کولے شم ! “
هر کله چه هغوئ دا واؤريدل نو دَ هغوئ شکُونه لرے شول . هغوئ دَ خُدائے ثنا ووئيله اَؤ وئے وئيل چه ” دَ دے دا مطلب شو چه خُدائے غيرو يهُوديانو ته هم دَ توبے موقعه ورکړه چه ژوند پرے حاصليږى ! “
په دے دوران کښے کُوم دَ عيسىٰ منُونکى چه دَ هغه تنګسيا په وجه چه ستِفانوس مړ کړے شو ، خوارۀ وارۀ شوى وُو ، هغوئ فينيکے ، قبرص اَؤ اَنطاکيه ته رسيدلى وُو اَؤ تش يهُوديانو ته ئے زيرے واؤرولو اَؤ نورو ته نه .
خو دَ قبرص اَؤ کرينى ځنے مقامى خلق داسے وُو چه هغوئ چه څۀ وخت اَنطاکيه ته راغلل نو يُونانيانو ته ئے هم دَ مالِک عيسىٰ زيرے آؤرول شروع کړو .
دَ مالِک طاقت دَ هغوئ سره وو ، ډيرو خلقو ايمان راؤړو اَؤ مالِک ته ئے رجُوع وکړه .
دا خبره دَ بيتُ المُقدس جماعت ته ورسيده اَؤ هغوئ برنبا انَطاکيه ته واستولو .
هر کله چه هغه راورسيدو اَؤ دَ خُدائے فضل ئے وليدو نو ډير خوشحاله شو اَؤ هغوئ ټولو له ئے تسلى ورکړه اَؤ ورته ئے ووئيل چه ” دَ خُدائے په لار کښے ټينګ ودريږئ “
برنبا يو ښۀ سړے وو اَؤ په رُوحُ القُدس معمُور وو اَؤ ايمان ئے مضبوط وو . نو ډيرو خلقو په مالِک باندے ايمان راوړو .
بيا هغه ترسوس ته لاړو چه ساؤل ولټوى .
اَؤ هر کله چه ئے هغه ومُوندو نو هغه ئے اَنطاکيه ته راوستلو اَؤ پُوره يو کال هغوئ په يو ځائے په جماعت کښے پاتے شول اَؤ ډيرو خلقو ته ئے تعليم ورکړو . اَؤ هم دلته په اَنطاکيه کښے دَ عيسىٰ منُونکى اول ځل مسيحى وبللے شول ، يعنے عيسايان .
په هغه ورځو کښے دَ بيتُ المُقدس نه اَنطاکئے ته څۀ نبيان راغلل ،
چه په هغوئ کښے دَ يو نُوم اګابوس وو ، هغۀ دَ رُوحُ القُدس په وسيله ووئيل چه په ټوله دُنيا کښے به يو قحط راشى کُوم چه دَ قيصر کلوديوس په وخت راغے .
نو دَ عيسىٰ منُونکو په چنده کولو اِتفاق وکړو . هر يو دَ خپل توان په مُطابق په يُهوديه کښے دَ خپلو عيسىٰ منُونکو ورُوڼو دَ اِمداد بندوبست وکړو .
هغوئ چنده وکړه اَؤ مشرانو ته ئے واستوله چه دَ برنبا اَؤ ساؤل په ولقه کښے وُو .
قريباً هم په هغه وخت هيروديس بادشاه دَ جماعت په ځنو خلقو حمله وکړه .
دَ هغۀ په حُکم ئے دَ يوحنا دَ ورور يعقُوب سر پريکړو .
اَؤ بيا چه په دے پوهه شو چه يهُوديان پرے خوشحاله دى نو بيا ئے پطروس هم ګرفتار کړو . دا کار دَ پتيرے ډوډئ دَ اَختر په ورځو کښے وشو .
اَؤ چه پطروس ئے ګرفتار کړو اَؤ دَ سپاهيانو دَ لاندے چه دَ څلورو څلورو سړو څلور ټولى وُو ، دَ هغوئ په څوکيدارئ کښے ئے په قيد خانه کښے وساتلو . خيال ئے دا وو چه دَ فسح دَ اختر نه پس به ئے خلقو ته وړاندے کړم .
نو پطروس ئے په قيدخانه کښے دَ نظر لاندے وساتلو اَؤ په دے دوران کښے جماعت دَ خُدائے نه دَ هغۀ دَ پاره په جوش سره دُعا ګانے غوښتے .
هم په هغه شپه چه لا هيروديس دَ پطروس دَ راوړاندے کولو اِراده لرله ، خو پطروس دَ دوؤ سپاهيانو په مينځ کښے په دوؤ ځنځيرُونو تړلے اُؤدۀ پروت وو اَؤ دَ دروازے نه بهر څوکيدارانو دَ دروازے څوکئ کوله .
چه نا څاپى دَ خُدائے يوه فرښته هلته ودريده اَؤ په کوټڼئ کښے رڼا وځليده . هغے دَ پطروس اوږه وخوزوله اَؤ راويښ ئے کړو اَؤ ورته ئے ووئيل ، ” زر شه ! پاڅه ! “ اَؤ زنځيرُونه دَ هغۀ دَ مړوندُونو نه پريوتل .
بيا فرښتے هغۀ ته ووئيل چه ” ملا وتړه اَؤ پيزار په پښو کړه . “ اَؤ هغۀ داسے وکړل . بيا هغے ووئيل ، ” اوس خپله چُوغه واچوه اَؤ په ما پسے راځه . “
هغه ورپسے ووتو اَؤ دا ورته معلُومه نۀ وه چه څۀ چه فرښته کوى ، هغه حقيقت دے ، خو خيال ئے وو چه ګنى رويا وينم .
خو دوئ دَ سپاهيانو اولنئ څوکئ ته ورسيدل ، بيا دويمے ته اَؤ بيا دَ اوسپنے هغے دروازے ته ورسيدل چه ښار ته وزى . اَؤ دروازه ورته په خپله خلاصه شوه اَؤ دغه شان هغوئ بهر راووتل اَؤ په يوه کوڅه تير شول اَؤ فرښته دَ هغۀ نه لاړه .
بيا پطروس په خُود شو اَؤ هغۀ ووئيل چه ” اوس دا حقيقت دے چه مالِک خپله فرښته راوليږله اَؤ زَۀ ئے دَ هيروديس دَ لاسه اَؤ دَ يهُوديانو دَ ټولو اِرادو نه خلاص کړلم ! “
چه هغه پوهه شو چه دا کار دغسے وشو نو هغه دَ يوحنا چه ورته مرقوس وائى ، دَ هغۀ دَ مور مريم کره راغے . هلته ګڼو خلقو په يو ځائے دُعا کوله .
اَؤ چه هغۀ بهر دروازه وټکوله نو روده نُومے يوه وينځه سوال جواب ته راغله .
هغے دَ پطروس آواز وپيژندو اَؤ دومره خوشحاله شوه چه په ځائے دَ دے چه ورته دروازه خلاصه کړى هغے دَ ننه منډے کړے اَؤ هغوئ ئے خبر کړل چه پطروس بهر ولاړ دے .
هغوئ هغے ته ووئيل چه ” ته ليونئ يئے ! “ خو هغه په دے ټينګه شوه چه هم دغه شان دے . بيا هغوئ ووئيل چه ” دا به ضرُور دَ هغۀ فرښته وى . “
په دے دوران کښے پطروس هغه شان دروازه ټکوله اَؤ هر کله چه هغوئ دروازه خلاصه کړه اَؤ دَئے ئے وليدو نو اريان دريان شول .
خو هغۀ دَ لاس په اِشاره هغوئ ته ووئيل چه ” چپ شئ ! “ اَؤ دا قيصه ئے ورته تيره کړه چه مالِک څنګه هغه دَ قيدخانے نه راوويستو . هغۀ ووئيل چه ” يعقُوب اَؤ نور ورُوڼه په دے خبر کړئ . “ بيا هغه دَ کور نه روان شو اَؤ بل چرته لاړو .
چه سحر شو نو سپاهيان په هيبت کښے وُو چه پطروس څۀ شو ؟
هيروديس ښه ولټوو خو په مُوندلو کښے ئے پاتے راغے ، بيا هغۀ دَ سپاهيانو نه تپوس وکړو اَؤ دَ هغوئ دَ مړ کولو حُکم ئے وکړو . دَ دے نه پس هيروديس دَ يهُوديه نه روان شو اَؤ دَ څۀ وخت دَ پاره په قيصريه کښے اوسيدو .
هغه دَ څۀ وخت راسے دَ صور اَؤ دَ صيدا خلقو ته په قهر وو نو هغوئ په يو آواز دَ هغۀ عدالت ته ورغلل . هلته هغوئ دَ بادشاه دَ خوابګاه بلستوس نومے ناظر دَ ځان سره کړو اَؤ صُلح ئے وغوښتله ځکه چه دَ هغۀ ملک دَ خوراک دَ څيزُونو دَ پاره دَ بادشاه دَ ملک محتاج وو .
نو په يوه مُقرره ورځ هيروديس شاهى لباس واغوستو ، په تخت کښيناستو اَؤ هغوئ ته ئے تقرير شروع کړو .
اَؤ ګڼو خلقو چغے کړے چه ” دا خو دَ خُدائے آواز دے ، نۀ چه دَ انسان ! “
نو سمدستى دَ خُدائے يوے فرښتے هيروديس ووهلو ځکه چه هغۀ دَ خُدائے تمجيد ونۀ کړو ، هغه چينجو وخوړ اَؤ مړ شو .
خو دَ خُدائے کلام خوريدلو اَؤ ترقى ئے کوله .
برنبا اَؤ ساؤل ته چه کُوم يو خدمت سپارلے شوے وو ، پُوره ئے کړو اَؤ دَ بيتُ المُقدس نه واپس راغلل اَؤ دَ ځان سره ئے يوحنا چه ورته مرقس وائى هم بوتلو .
دَ اَنطاکيه په جماعت کښے ځنے نبيان اَؤ اُستاذان وُو ، برنبا اَؤ شمعُون چه ورته نيجر يعنے تور وائى ، اَؤ لُوکيوس کرينى اَؤ مناهين چه دَ هيروديس حاکم سره يو ځائے لوئے شوى وُو ، اَؤ ساؤل .
هر کله چه هغوئ دَ مالِک عبادت کولو اَؤ روژه ئے نيوله نو رُوحُ القُدس ورته ووئيل ، ” برنبا اَؤ ساؤل زما دَ پاره هغه کار له جُدا کړئ چه دَ څۀ دَ پاره چه ما هغوئ را بللى دى . “
اَؤ بيا ئے روژه ونيوله اَؤ دُعا ئے وکړله اَؤ هغوئ ورباندے لاسُونه کيښول اَؤ رُخصت ئے کړل .
اَؤ دغه دوه کسان چه رُوحُ القُدس په کار استولى وُو ، ښکته سلوکيه ته لاړل اَؤ له هلته نه دَ اوبو په جهاز کښے قبرص ته لاړل .
اَؤ چه سَلميس ته ورسيدل نو هغوئ دَ خُدائے کلام دَ يهُوديانو په عبادت خانو کښے واؤرولو اَؤ دَ هغوئ سره يوحنا مددګار وو .
هغوئ تر پافُس پورے په ټوله جزيره کښے وګرزيدل اَؤ هلته هغوئ بريسوع نُومے يو يهُودى ومُوندو څوک چه جادُوګر وو اَؤ له ځان نه ئے نبى جوړ کړے وو .
هغه دَ سرکيوس پولوس ګورنر ملګرے وو . ګورنر يو هوښيار سړے وو . هغۀ برنبا اَؤ ساؤل رابللى وُو اَؤ دَ خُدائے کلام آؤريدل ئے ترے وغوښتل .
خو جادُوګر چه په يُونانى کښے ورته اِليماس وائى ، دَ دے مُخالفت وکړو اَؤ دا کوشش ئے وو چه ګورنر په عيسىٰ مسيح ايمان را نۀ وړى .
خو ساؤل چه ورته پولوس هم وائى په رُوحُ القُدس معمُور وو ، په هغۀ ئے سترګے ښخے کړے ،
اَؤ ورته ئے ووئيل چه ” اَئے دَ اِبليس زويه ! دَ صداقت دُښمنه ! اَئے ټګه اَؤ له شرارت نه ډکه ! آيا تۀ به دَ خُدائے دَ نيغو لارو مُخالفت کله هم نۀ پريږدے ؟
ګوره ! مالِک به اوس تاله سزا درکړى ، ته به ړُوند شے اَؤ څۀ وخت پورے به تۀ دَ نمر رڼا ونۀ وينے . “ بيا هغه دم دَ هغۀ په سترګو دُوند اَؤ تيارۀ راغله اَؤ هغۀ لاسُونه ټپول چه څوک مے دَ لاسه ونيسى اَؤ روان مے کړى .
کله چه ګورنر دا هر څۀ وليدل نو ايمان ئے راوړلو اَؤ دَ مالِک دَ تعليم زيات اثر پرے وشو .
بيا پولوس اَؤ دَ هغۀ ملګرى دَ پافوس نه رُخصت شول اَؤ دَ اوبو په جهاز کښے پرګے ته لاړل چه په پمفوليه کښے ده . نو يوحنا ترے جُدا شو اَؤ بيتُ المُقدس ته واپس لاړو .
دَ پرګے نه هغوئ پيسيديه اَنطاکيه ته خپل سفر جارى وساتلو . دَ سبت په ورځ هغوئ عبادت خانے ته لاړل اَؤ کښيناستل .
بيا چه دَ شريعت اَؤ نبيانو صحيفے ولوستلے شوے نو دَ عبادت خانے ذمه وارو کسانو هغوئ ته دا پيغام وليږلو چه ” ملګرو ! که ستاسو څخه دَ خلقو دَ پاره دَ تسلئ څۀ کلام وى نو مُونږ ته ئے واؤروئ . “
نو پولوس پاڅيدو ، په لاس ئے اِشاره وکړه اَؤ داسے وئيل ئے شروع کړل : ” اَئے اِسرائيليانو اَؤ غير يهُوديانو ! تاسو چه دَ خُدائے عبادت کوئ ، زما خبره واؤرئ !
دَ بنى اِسرائيلو خُدائے زمُونږ پلارُونه نيکُونه غوره کړل اَؤ دَ دوئ نه ئے لوئے قوم جوړ کړو . کله چه هغوئ بدستور په مِصر کښے لکه مسافران اوسيدل نو دوئ ئے دَ مصر نه په خپل لوئے قُدرت راوويستل .
اَؤ قريباً تر څلويښتو کالو پورے هغۀ په صحرا کښے دَ دوئ چال چلن وزغملو .
بيا هغۀ دَ کنعان په ملک کښے چه اُووۀ قومُونه برباد کړل نو دَ هغوئ مزکه ئے خپلو خلقو له په ميراث کښے تر څلور نيمو سوو کالو پورے ورکړه .
اَؤ دَ هغے نه پس ئے دَ سموئيل نبى تر زمانے پورے قاضيان مُقرر کړل .
بيا هغوئ يو بادشاه وغوښتو ، نو خُدائے دَ قيس زوئے ساؤل ورکړو چه دَ بنيامين دَ خيل نه وو . هغۀ تر څلويښتو کالو حکُومت وکړو .
بيا ئے هغه لرے کړو اَؤ داؤد ئے دَ هغوئ بادشاه جوړ کړو اَؤ هغۀ ته ئے په دے ټکو خپله رضا ورکړه : ” ما دَ يشى زوئے داؤد دَ خپل زړۀ په مُطابق سړے ومُوندلو ، هغه چه زما ټول مقصدُونه پُوره کړى . “
دا هغه سړے دے دَ چا دَ نسل نه چه خُدائے دَ خپل قول په مُطابق دَ اِسرائيلو خلاصُونکے عيسىٰ راوليږلو .
اَؤ يحيىٰ دَ عيسىٰ دَ راتلو نه وړاندے دَ بنى اِسرائيلو ټولو خلقو ته وعظ وکړو چه توبه ګار شئ اَؤ بپتسمه واخلئ .
اَؤ کله چه يحيىٰ خپل دور پُوره کاوو نو هغۀ ووئيل چه زَۀ هغه نۀ يم چه تاسو مے ګمان کوئ ، خو زما نه پس به هغه څوک راځى چه زَۀ دَ هغه دَ پيزار دَ تسمے پرانستلو جوګه هم نۀ يم .
زما ورُوڼو ! تاسو چه دَ اِبراهيم اَؤلاد يئ اَؤ نور چه زمُونږ دَ خُدائے نه ويره کوئ ، مُونږ هغه خلق يُو چه دَ خلاصُون دا پيغام راته راليږلے شوے دے !
دَ بيتُ المُقدس خلقو اَؤ مشرانو عيسىٰ ونۀ پيژندلو اَؤ نۀ ئے دَ نبيانو په هغه کلام ځان پوهه کړو کُوم چه په هر سبت لوستلے کيږى ، اَؤ بے شکه هغوئ دَ هغۀ دَ رد کولو پيشن ګوئى پُوره کړه .
سره دَ دے چه هغوئ دَ هغۀ دَ مرګ دَ سزا دَ پاره څۀ بهانه ونۀ مُوندله خو بيا هم هغوئ پيلاطوس ته ووئيل چه هغه دِ قتل کړى .
کله چه هغوئ هغه هر څۀ پُوره کړل کُوم چه دَ هغۀ په حقله په صحيفو کښے ليک وُو نو هغه ئے دَ سولئ نه راکُوز کړو اَؤ په قبر کښے ئے کيښودلو .
اؤ خُدائے هغه له مړو نه بيا ژوندے کړو .
اَؤ بيا چه کُوم خلق دَ هغۀ سره دَ ګليل نه بيتُ المُقدس ته راغلى وُو ، هغوئ هغه تر ډيرو ورځو پورے وليدلو . هغوئ اوس زمُونږ دَ قوم په مخکښے دَ هغۀ ګواهان دى .
اَؤ مُونږ دلته تاسو ته دَ زيرى دَ آؤرولو دَ پاره راغلى يُو چه خُدائے زمُونږ دَ پلارُونو نيکُونو سره وعده کړے وه .
خُدائے دا وعده زمُونږ دَ پاره چه مُونږ دَ هغوئ اَؤلاد يُو ، دَ عيسىٰ دَ مړو نه بيا ژوندى کولو سره پُوره کړه لکه چه دا په دويم زُبور کښے ليک دى چه : ” تۀ زما زوئے ئے ، ما نن اظهار کړے . “
اَؤ کله چه عيسىٰ ئے له مړو نه بيا راژوندے کړو چه دَ خاورے کيدو ساعت چرے پرے نۀ راځى نو خُدائے داسے ووئيل چه : ” زَۀ به تاسو له دَ داؤد سره وعده کړى شوى پاک اَؤ حقيقى نعمتُونه درکړم . “
بيا دَ زبُور په بل ځائے کښے داسے ليک دى چه : ” تۀ به په خپل قدُوس دَ خاؤرے کيدو ساعت را نه ولے . “
نو دا حقيقت دے چه کله چه داؤد په خپله پيړئ کښے دَ خُدائے مرضى پُوره کړه نو هغه مړ شو اَؤ دَ خپلو پلارُونو نيکُونو سره ښخ شو اؤ خاورے شو .
مګر کُوم کس چه خُدائے بيا ژوندے کړو په هغۀ دَ خاورے کيدو ساعت رانۀ غے .
نو بيا اَئے زما ورُوڼو ! تاسو ضرور ځان پوهه کړئ چه دا دَ عيسىٰ په وسيله دَ ګُناهُونو دَ معافئ بيان درته کيږى .
اَؤ هر څوک چه په عيسىٰ ايمان راؤړى ، دَ هغۀ په وسيله به ئے هره ګناه معاف شى چه دَ مُوسىٰ په شريعت کښے معاف کيدے نه شوه .
نو بيا خبردار شئ چه په تاسو دَ نبيانو په صحيفو کښے ليکلے شوے هغه خبره را نۀ شى يعنے چه :
” وګورئ تاسو چه سپک وايئ ! حيران شئ اَؤ خاورے شئ ! ځکه چه زَۀ ستاسو په ورځو کښے داسے کار کوم چه که څوک تاسو ته دَ هغۀ بيان وکړى نو هيڅ کله به هم پرے يقين ونۀ کړئ ! “ “
کله چه پولوس اَؤ برنبا له عبادت خانے نه ووتل نو دوئ ته ئے ووئيل چه ” په راتلُونکى سبت تاسو بيا راشئ اَؤ په دے حقله مُونږ ته کلام واؤروئ . “
هر کله چه ګڼه خوره شوه نو ډير يهُوديان اَؤ ديندار نوى يهُوديان دَ پولوس اَؤ برنبا سره لاړل اَؤ دوئ ورته ووئيل چه ” دَ خُدائے په فضل قائم پاتے شئ . “
اَؤ په بل سبت تقريباً ټول دَ ښار خلق دَ خُدائے کلام آؤريدو ته راغونډ شول .
هر کله چه يهُوديانو دا ګڼه وليده نو هغوئ دَ حسد نه وسوزيدل اَؤ دَ پولوس دَ خبرو مُخالفت ئے وکړو اَؤ وئے کنځلو .
اَؤ پولوس اَؤ برنبا په ډاګه ووئيل چه ” دا ضرُورى وه چه اول دِ تاسو ته دَ خُدائے کلام واؤرولے شى ، خو تاسو ئے نۀ قبلوئ اَؤ دغه شان خپل ځانُونه دَ تل عُمرى ژوندُون لايق نۀ ګڼئ ، نو اوس مُونږ غير يهُودو ته ځُو .
ځکه چه رب مُونږ ته دا حُکم راکړے دے چه : ” ما تۀ دَ غيرو قومُونو دَ پاره رڼا مُقرر کړے يئے اَؤ دَ مزکے تر لرے حدُونو پورے مے تۀ دَ خلاصُون وسيله ګرزولے يئے . “ “
کله چه غير يهُوديانو دا واؤريدل نو ډير خوشحاله شول اَؤ دَ مالِک دَ کلام لوئى ئے وکړه اَؤ څوک چه دَ تل عُمرى ژوندُون دَ پاره ټاکلى شوى وُو ، هغوئ ايمان راؤړو .
اَؤ په هغه ټول وطن کښے دَ رب کلام خور شو .
خو يهُوديانو ديندارے اَؤ عزتمنے ښځے اَؤ دَ ښار مشران ولمسول ، نو دَ پولوس اَؤ برنبا خلاف ئے لويه غوغا جوړه کړه اَؤ هغوئ ئے دَ علاقے نه بهر وشړل .
نو هغوئ دَ خپلو پښو نه دَ هغوئ خلاف خاوره وڅنډله اَؤ اِکونيوم ته لاړل .
اَؤ دَ عيسىٰ منُونکى په خوشحالئ اَؤ له رُوحُ القُدس نه معمُور شول .
اَؤ په اِکونيوم کښے هم پولوس اَؤ برنبا دَ يهُوديانو عبادت خانو ته لاړل اَؤ داسے خبرے ئے وکړلے چه ډيرو يهُوديانو اَؤ غير يهُوديانو ايمان راؤړو .
خو نۀ منُونکو يهُوديانو دَ غير يهُوديانو په زړُونو کښے دَ عيسىٰ دَ منُونکو خلاف نفرت پيدا کړو .
اَؤ دَ ډيرے مودے دَ پاره پولوس اَؤ برنبا هلته پاتے شول اَؤ دَ خُدائے په توکل ئے په ډاګه اَؤ په زړه ورتيا کلام واؤرولو ، اَؤ دَ مالِک په خپل فضل ئے دَ پيغام داسے مُظاهره وکړه چه دَ هغوئ دَ لاسه ئے ډيرے مُعجزے اَؤ نخښے ښکاره کړلے .
اَؤ دَ ښار خلق دوه ډلے شول ، ځنے دَ يهُوديانو په طرف شول اَؤ ځنے دَ رسُولانو .
خو چه غيرو يهُوديانو اَؤ يهُوديانو په يو ځائے دَ ښار دَ حاکمانو سره داسے سازباز وکړو چه هغوئ بے عزته کړى اَؤ سنګسار ئے کړى .
نو هغوئ خبر شول اَؤ دَ لوکاونيه ښارُونو لستره اَؤ دِربے ته اَؤ ګير چاپير وطن ته ئے هجرت وکړو .
اَؤ هلته ئے بدستور زيرے آورولو .
په لستره کښے يو شل سړے وو چه پيدائشى ګوډ وو اَؤ هيچرے دَ ګرزيدلو جوګه نۀ وو .
دغه سړى دَ پولوس خبرے واؤريدلے اَؤ چه پولوس ورته ځير وکتل اَؤ پوهه شو چه هغه دَ جوړيدو دَ پاره ايمان لرى ،
نو هغۀ ورته په زوره ووئيل ، ” په خپلو پښو نيغ ودريږه ! “ نو هغه په ټوپ وهلو سره پاڅيدلو اَؤ روان شو .
کله چه خلقو دَ پولوس دا کار وليدلو نو هغوئ چغے کړے اَؤ په خپله مقامى لوکائونيه ژبه کښے ئے ووئيل چه ” خُدايان دَ اِنسانانو په شکل کښے مُونږ ته راکُوز شوى دى ! “
اَؤ هغوئ برنبا ته زيُوس اَؤ پولوس ته هِرميس ووئيل ځکه چه هغۀ کلام آؤرولو .
اَؤ دَ زيُوس کاهن چه مناره ئے دَ ښار مخامخ وه ، هغه دروازے ته غويئ اَؤ هارُونه راؤړل اَؤ هغه اَؤ ټول خلق قُربانئ کولو ته تيار وُو .
خو هر کله چه رسُولانو يعنے برنبا اَؤ پولوس دا خبره واؤريده نو خپلے جامے ئے څيرے کړلے اَؤ خلقو ته ئے ورمنډے کړے ،
اَؤ چغے ئے کړے چه ” اَئے سړو ! دا تاسو څۀ کوئ ؟ مُونږ خو ستاسو په شان بنى آدم يُو ! کُوم زيرے چه مُونږ تاسو ته آؤروُو دا تاسو ته وائى چه دَ دے فضُولو څيزُونو نه ژوندى خُدائے ته راوګرزئ چا چه آسمان اَؤ مزکه اَؤ سمندر اَؤ هر څۀ چه په کښے دى ، پيدا کړل .
يعنے په تيرو پيړيو کښے هغه ټول قومُونه ئے په خپله لار چلند ته پريښودل .
خو بيا هم هغۀ تاسو دَ خپل ځان په حقله ناخبره نۀ يئ ساتلى ، هغه چه درباندے دا مهربانى کوى چه دَ آسمان نه درباندے باران ورَوى اَؤ دَ موسم دَ فصلُونو نه خوراک درکوى اَؤ ستاسو زړُونه خوشحالوى . “
په دے خبرو رسُولانو ډير په مُشکله خلق دَ ځان دَ پاره دَ قُربانئ کولو نه منع کړل .
بيا له اَنطاکيه اَؤ اِکونيوم نه يهُوديان هغه ځائے ته راغلل اَؤ خلق ئے ځان ته راواړول . هغوئ پولوس سنګسار کړو اَؤ خيال ئے دا وو چه مړ دے ، نو دَ ښار نه بهر ئے راکښلو .
خو عيسىٰ منُونکى دَ هغۀ نه راتاؤ شول ، نو هغه پاڅيدو اَؤ ښار ته دَ ننه لاړو اَؤ په بله ورځ دَ برنبا سره دِربے ته لاړو .
په دِربے کښے ئے چه زيرے واؤرولو اَؤ ډيرو خلقو ايمان راؤړو نو هغوئ لستره ته ، بيا اِکونيوم ته اَؤ بيا اَنطاکيه ته بيرته لاړل .
چا چه ايمان راؤړے وو ، دَ هغو زړۀ ئے مظبُوطولو . زړۀ ور کول ئے چه په خپل ايمان ټينګ پاتے شى اَؤ هغوئ ته ئے خبردارے ورکړو چه دَ خُدائے بادشاهئ ته دَ داخليدو دَ پاره به مُونږ ډير تکليفُونه زغمُو .
هغوئ په هر جماعت کښے مشران ورته مُقرر کړل ، نو په روژه اَؤ دُعا ئے هغوئ هغه مالِک ته وسپارل په چا چه ئے ايمان راوړے وو .
بيا پولوس اَؤ برنبا له پيسيديه نه تير شول اَؤ پمفوليه ته راغلل .
اَؤ چه هغوئ په پرګه کښے کلام واؤرولو نو لاندے اِټاليه ته لاړل .
اَؤ له دے ځائے نه انَطاکيه ته دَ اوبو په جهاز کښے لاړل چرته چه هغوئ دَ خُدائے فضل ته وسپارلے شول چه هغه کار وکړى کُوم چه ئے اوس کړے وو .
کله چه هغوئ راورسيدل اَؤ جماعت ئے جمع کړلو ، نو دَ هغه هر څۀ نه ئے خبر کړل چه خُدائے دَ دوئ په وسيله کړى وُو ، اَؤ چه څنګه هغۀ غير يهُوديانو ته دَ ايمان دَ راړو دروازے خلاصے کړے وے .
اَؤ هغوئ هلته تر ډير وخت پورے دَ عيسىٰ منُونکو سره پاتے شول .
بيا ځنے کسان چه له يهُوديه نه راغلى وُو اَؤ عيسىٰ منُونکو ته ئے دا تعليم شروع کړو چه ” که تاسو دَ مُوسىٰ دَ شريعت په مُطابق سُنت نۀ شئ نو خلاصُون نۀ شئ مُوندلے . “
په دے دَ هغوئ سره دَ پولوس اَؤ برنبا ډير سخت بحث وشو اَؤ دا فيصله وشوه چه دوئ دوه اَؤ ځنے نور دَ انطاکيانو نه دِ بيتُ المُقدس ته لاړ شى چه دا مسئله دَ رسُولانو اَؤ نورو مشرانو په وړاندے پيش کړى .
جماعت په خپله دَ هغوئ دَ تلو بندوبست وکړو اَؤ رُخصت ئے کړل اَؤ په فينيکے اَؤ سامريه ور تير شول اَؤ په لاره ئے دَ غير يهُوديانو دَ ايمان راؤړو خبرے کولے ، نو په دے خبره هلته اوسيدُونکى دَ عيسىٰ منُونکى ډير خوشحاله شول .
کله چه هغوئ بيتُ المُقدس ته ورسيدل نو دَ جماعت رسُولانو اَؤ مشرانو ورته تود هرکلے ووے اَؤ بيا ئے دَ هغه څۀ نه چه خُدائے ورسره کړى وُو ، خبر کړل .
بيا دَ فريسيانو دَ فرقے څۀ کسان چه ايمان ئے راوړے وو ، وړاندے راغلل اَؤ وئے وئيل چه ” ضرُورى دى چه هغوئ سُنت شى اَؤ دَ مُوسىٰ دَ شريعت پابندى وشى . “
رسُولانو اَؤ مشرانو په دے خبره دَ بحث دَ پاره غونډه وکړه .
اَؤ دَ يو اُوږد بحث نه پس پطروس پاڅيدو اَؤ هغوئ ته مخاطب شو اَؤ وئے وئيل چه ” اَئے زما ورُوڼو ! تاسو په خپله خبر يئ چه په اولو ورځو کښے خُدائے په تاسو کښے زَۀ دے ته غوره کړم چه غير يهُوديان زما په خُلۀ دَ زيرى کلام واؤرى اَؤ ايمان پرے راوړى .
اَؤ خُدائے چه ورته دَ خلقو نيت معلوم دے ، هغۀ په خپله مهربانئ هغوئ په رُوحُ القُدس داسے معمور کړل لکه چه مُونږ ئے معمُور کړى وُو .
هغۀ په هغوئ کښے اَؤ په مُونږ کښے څۀ فرق ونۀ کړو ځکه خو خُدائے دَ هغوئ دَ ايمان راوړلو په وجه دَ هغوئ زړُونه پاک کړل .
نو بيا تاسو اوس خُدائے ولے راپاروئ اَؤ دَ دے عيسىٰ منُونکو په اوږو داسے جغ ولے ږدئ چه نۀ خو مُونږ اَؤ نۀ زمُونږ پلارُونو نيکُونو پورته کولے شو ؟
نه ! زمُونږ دا عقيده ده چه مُونږ دَ مالِک عيسىٰ دَ فضل په وسيله خلاصُون مُوندلے دے اَؤ دغسے دوئ هم . “
په دے ټوله غونډه چپه شوه اَؤ برنبا اَؤ پولوس ته ئے غوږ کيښوو چا چه هغه نخښے اَؤ مُعجزے بيان کړے چه دَ دوئ په وسيله خُدائے په غير يهُوديانو کښے ښکاره کړے .
هغوئ چه خبرے بس کړے نو يعقُوب ووئيل چه ” اَئے زما دوستانو ! ما ته غوږ کيږدئ .
شمعُون وئيلى دى چه خُدائے څنګه په اول ځل دَ غير يهُوديانو نه داسے خلق خوښ کړل چه يو اُمت دَ خپل نُوم دَ پاره ترے نه جوړ کړى .
اَؤ دا دَ نبيانو دَ کلام سره هم مُطابقت خورى لکه چه صحيفے وائى :
” دَ هغے نه پس به زَۀ بيرته راوګرزم اَؤ دَ داؤد نړيدلے کور به بيا آباد کړم ، دَ هغۀ کنډرونه به ساز کړم
دَ دے دَ پاره چه نور اِنسانان ، يعنے غير يهُوديان زما لټُون وکړى څوک چه ما بللى اَؤ خپل کړى دى .
خُدائے داسے وائى ، هغه چه دغه کارُونه کوى چه دَ صدو راسے معلُوم دى . “
دَ دے دَ پاره زما فيصله دا ده چه مُونږ به په غير يهُوديانو قومُونو چه خُدائے ته راګرزى ، په هغوئ سختے پابندئ ونۀ لګوُو ،
بلکه په ليکلو ورته هدايت وکړُو چه بُتانو ته پيش کړے نذرانے څيزُونه اَؤ حرامکارئ اَؤ دَ خپه شوے غوښے نه اَؤ دَ وينے نه ځان وساتئ .
ځکه چه دَ پخوانئ زمانے نه په هر ښار کښے داسے کسان شته چه دَ مُوسىٰ شريعت آؤرى اَؤ کُوم چه په هر سبت په عبادت خانو کښے لوستلے کيږى . “
بيا رسُولانو اَؤ مشرانو دَ ټول جماعت په مصلحت دا فيصله وکړه چه نمائنده ګان خوښ کړى اَؤ هغوئ اَنطاکيه ته دَ پولوس اَؤ برنبا سره واستوى . هغوئ په خپلو کښے يهُوداه چه برسبا ورته وائى ، اَؤ سيلاس چه په هغوئ کښے ډير عزتمن وو ، غوره کړل .
اَؤ دا خط ئے دَ رسولو دَ پاره ورکړو :
نو دغه شان دوئ رُخصت کړے شول اَؤ اَنطاکيے ته لاړل . هلته هغوئ جماعت يو ځائے جمع کړو اَؤ خط ئے ورله ورکړو .
هر کله چه هغه ولوستلے شو نو هغوئ ټول دَ دے تسلئ په وجه خوشحاله شول .
اَؤ يهُوداه اَؤ سيلاس چه په خپله هم نبيان وُو ، هغوئ ته ئے ډير نصيحت وکړو اَؤ زړُونه ئے ورته ټينګ اَؤ مضبوط کړل .
اَؤ هلته دَ څۀ وخت تيرولو نه پس له هغه ورُوڼو نه په خير سره خپلو استوُونکو ته واپس لاړل .
سيلاس هلته دَ پاتے کيدو فيصله وکړه .
خو پولوس اَؤ برنبا په اَنطاکيه کښے پاتے شول اَؤ هلته ئے دَ ډيرو نورو سره دَ مالِک کلام آؤرولو اَؤ تعليم ئے ورکولو .
نو څو ورځے پس پولوس برنبا ته ووئيل چه ” آيا مُونږ ته واپس کيدل نۀ دى په کار چه په مُختلفو ښارُونو کښے خپل هغه وروڼه وګورُو چه څنګه دى چه مُونږ ورته دَ مالِک کلام آورولے وو ؟ “
دَ برنبا دا خواهش وو چه يوحنا چه ورته مرقوس وائى دَ ځان سره بوزى .
خو پولوس دا مناسب نۀ ګڼل چه هغه دَ ځان سره ملګرے کړى ځکه چه يوحنا دوئ په پمفوليه کښے پريښولى وُو اَؤ دَ دوئ سره په کار کښے ملګرتيا نۀ وه کړے .
بيا دَ دوئ په مينځ کښے جګړه دومره سخته شوه چه هغوئ دَ يو بل نه جُدا شول اَؤ برنبا مرقوس دَ ځان سره کړو اَؤ دَ اوبو په جهاز کښے قبرص ته روان شو .
خو پولوس سيلاس خوښ کړو اَؤ هغه په خپل سفر روان شو . دَ عيسىٰ منُونکو هغه دَ رب فضل ته وسپارلو .
اَؤ په شام اَؤ کلکيه ورتير شو اَؤ جماعتُونه ئے مضبوط کړل .
پولوس دِربے اَؤ لستره ته ورسيدو . هلته تيموتيوس نُومے ايماندار سړے وو چه مور ئے يهُودى وه اَؤ دَ عيسىٰ منُونکے وه خو پلار ئے يُونانى وو .
هغه دَ لستره اَؤ اِکونيوم په عيسىٰ منُونکو کښے ډير نيک نام وو .
اَؤ پولوس چه دَ هغه ځائے نه روانيدو نو دَ تيموتيوس بوتلل ئے دَ ځان سره خوښ کړل . نو هغه ئے دَ ځان سره کړو اَؤ په هغه علاقه کښے چه کُوم يهُوديان اوسيدل ، دَ هغوئ په وجه ئے سنُت کړو ځکه چه هغوئ ته معلُومه وه چه دَ هغۀ پلار يُونانى وو .
اَؤ چه هغوئ دَ يوے ښارئے نه بلے ښارئے ته تلل نو هغه فرمانُونه چه رسُولانو اَؤ مشرانو پرے په بيتُ المُقدس کښے فيصله کړے وه ، خلقو ته حواله کول چه عمل پرے وکړى .
اَؤ دغه شان ورځ تر ورځ جُماعتُونه په ايمان مضبوطيدل اَؤ په شمار کښے زياتيدل .
اَؤ هغوئ دَ فروګيه اَؤ ګلتيه په علاقو تير شول ځکه چه رُوحُ القُدس هغوئ دَ ايشيا په صوبه کښے دَ کلام آؤرولو نه منع کړى وُو .
اَؤ کله چه هغوئ دَ موسيه بريد ته ورسيدل نو هغوئ کوشش وکړو چه بتونيه ته ننوزى خو دَ عيسىٰ رُوح پرے نۀ ښودل .
نو هغوئ په موسيه تير شول اَؤ ترواس ته ورسيدل .
اَؤ دَ شپے پولوس رويا وليده چه يو مِکدونى سړے ولاړ دے اَؤ دا خواست ورته کوى چه ” مِکدونيه ته راپورے وزه اَؤ زمُونږ مدد وکړه ! “
اَؤ چه دا رويا ئے وليده نو مُونږ سمدستى کوشش وکړو چه مِکدونيه ته لاړ شُو . مُونږ ته داسے ښکاريدله لکه چه خُدائے راته وئيلى وى چه هغوئ ته زيرے واؤروو .
نو مُونږ له ترواس نه دَ اوبو په جهاز کښے سوارۀ شوو اَؤ نيغ ساموتراکے ته لاړلُو اَؤ په بله ورځ نياپوليس ته ،
اَؤ دَ هغه ځائے نه فيليپى ته چه دَ مِکدونيه په ضلع کښے لوئے ښار دے اَؤ درُوميانو چاؤڼئ هم ده . دلته مُونږ څو ورځے تيرے کړے .
اَؤ دَ سبت په ورځ مُونږ دَ ښار دَ دروازے نه بهر دَ سيند غاړے ته لاړُو چرته چه زمُونږ خيال وو چه دَ عبادت ځائے به وى ، اَؤ کښيناستلُو اَؤ هلته راجمع شوؤ ښځو سره مو خبرے وکړے .
په هغوئ کښے دَ يوے نُوم لديه وو چه دَ قيمتى اُودى رنګ جامو سوداګره وه اَؤ دَ تواتيره دَ ښار اوسيدُونکے وه چه دَ خُدائے عبادت به ئے کاوو . مالِک دَ هغے زړۀ پرانستو اَؤ هغے دَ پولوس کلام قبُول کړو .
اَؤ هغے ته سره دَ هغے دَ خاندان بپتسمه ورکړے شوه . نو بيا هغے مُونږ ته ووئيل چه ” که تاسو ما دَ مالِک ايمانداره ګڼئ نو زَۀ درته خواست کوم چه راشئ اَؤ زما په کور کښے ديره شئ . “ اَؤ هغے مُونږ ته تاکيد وکړو .
يوه ورځ چه مُونږ دَ عبادت ځائے ته په لاره تلُو نو مُونږ يوه وينځه وليده چه پرے دَ غيبو وئيلو رُوح ناست وو اَؤ خپلو مالِکانو له به ئے په غيب وئيلو ډيرے پيسے ګټلے .
هغه په پولوس اَؤ مُونږ پسے راتله اَؤ چغے به ئے وهلے ، ” دا دَ رب الاعلىٰ غُلامان دى اَؤ تاسو ته دَ خلاصُون لار ښيئ ! “
هغے دغه شان هره ورځ کول تر دے چه دَ پولوس نه نور زغم ونۀ شو . هغۀ رُوح ته مخ ورواړولو اَؤ وئے وئيل چه ” زَۀ تا ته حُکم درکوم چه دَ عيسىٰ مسيح په نُوم دَ دے نه بهر راوزه ! “ اَؤ هغه په هغه ساعت هم هلته ترے نه راووتو .
هر کله چه دَ جينئ مالِکانو وکتل چه دَ دوئ دَ ګټے اُميد ختم شو نو هغوئ پولوس اَؤ سيلاس ونيول اَؤ په راکښلو ئے دَ بازار چوک ته حاکمانو ته راوستل .
اَؤ دوئ ئے مُنصفانو ته پيش کړل اَؤ وئے وئيل چه ” دا سړى زمُونږ په ښار کښے ګړبړ پيدا کوى بلکه دوئ يهُوديان دى .
دوئ دَ هغه رسمُونو تعليم ورکوى کُوم چه مُونږ رُوميانو ته منل اَؤ پرے عمل کول منع دى . “
اَؤ ګڼے پرے حمله وکړه اَؤ مُنصفانو دَ پولوس اَؤ سيلاس جامے وشلولے اَؤ په کروړو وهلو حُکم ئے پرے وکړو .
چه ښه ئے ووهل نو بيا ئے دوئ قيد خانے ته واچول اَؤ داروغه ته ئے حُکم وکړو چه هغوئ دَ نظر دَ لاندے ساتى .
دَ دے حُکم په مُطابق هغۀ هغوئ په قيد خانه کښے واچول اَؤ دَ هغوئ پښے ئے په کُنده کښے ورکړلے .
خو تقريباً په نيمه شپه کښے چه پولوس اَؤ سيلاس خپله دُعا کوله اَؤ دَ خُدائے ثنا ئے وئيله اَؤ نورو قيديانو ورته غوږ ايښے وو ،
چه ناڅاپى داسے سخته زلزله راغله چه دَ قيد خانے بنيادُونه ئے وخوځول . ټولے دروازے خلاصے شوے اَؤ دَ ټولو قيديانو بيړئ پرانستلے شوے .
خو چه داروغه له خوب نه راويښ شو اَؤ دَ قيد خانے دروازے ئے خلاصے وليدلے نو دا خيال ئے وکړو چه قيديان به تښتيدلى وى ، اَؤ خپله تُوره ئے راوويستله چه ځان ووژنى .
خو پولوس چغے کړلے چه ” ځان ته څه نقصان مه رسوه ولے چه مُونږ ټول دلته يُو ! “
نو داروغه رڼا راوغوښتله ، ورمنډے ئے کړے اَؤ دَ پولُوس اَؤ سيلاس په وړاندے په مزکه پريوتو اَؤ دَ ويرے نه رپيدلو .
بيا هغۀ هغوئ رابهر کړل اَؤ وئے وئيل چه ” اَئے صاحبانو ! زَۀ څۀ وکړم چه خلاصُون حاصل کړم ؟ “
هغوئ ووئيل چه ” په مالِک عيسىٰ باندے ايمان راؤړه اَؤ تۀ اَؤ ستا کورنئ به خلاصُون ومُومى . “
بيا هغوئ دَ مالِک کلام هغۀ ته اَؤ دَ هغۀ دَ کور ټولو خلقو ته واؤرولو .
نو دَ شپے په هم هغه ساعت هغۀ هغوئ بوتلل اَؤ دَ هغوئ پرهرونه ئے ووينځل ، اَؤ په هغے پسے سمدستى هغۀ ته اَؤ دَ هغۀ دَ کور ټولو خلقو ته بپتسمه ورکړے شوه .
هغۀ هغوئ خپل کور ته راوستل اَؤ خوراک ئے ورته کيښودو اَؤ سره دَ ټولے کورنئ ئے ډيره ښادى وکړله ځکه چه هغوئ په خُدائے ايمان راوړے وو .
کله چه ورځ شوه نو مُنصفانو حاکمانو ته هدايت وکړو چه ” ورشئ اَؤ هغه سړى پريږدئ چه لاړ شى . “
نو داروغه پولُوس ته دا خبره ورورسوله چه ” مُنصفانو دا خبر را استولے دے چه تاسو اَؤ سيلاس به خلاصولے شئ ، نو اوس تاسو په آزادئ تلے شئ اَؤ په خير لاړ شئ . “
خو پولوس حاکمانو ته ووئيل چه ” هغوئ مُونږ دَ خلقو په وړاندے په کروړو ووهلُو سره دَ دے چه مُونږ رُوميان يُو اَؤ هيڅ قصُور مُو نۀ دے کړے . هغوئ مُونږ قيد خانے ته واچولُو اَؤ اوس مو دوئ په پټه وباسى څۀ ؟ نه ! په کار دى چه دوئ دِ په خپله راشى اَؤ مُونږ دِ بهر وباسى . “
حاکِمانو دَ دوئ دا خبره مُنصفانو ته ورسوله . مُنصفانو چه واؤريدل چه پولوس اَؤ سيلاس رُوميان دى نو وويريدل
اَؤ راغلل اَؤ دَ هغوئ نه ئے معافى وغوښتله ، بيا هغوئ ورسره تر بهره جلب وکړو اَؤ مِنت ئے ورته وکړو چه دَ ښار نه لاړ شئ .
اَؤ چه دَ قيد خانے نه راووتل نو هغوئ دَ لديه کور ته لاړل اَؤ هلته ئے دَ عيسىٰ منُونکو ملګرو سره وليدل اَؤ دَ تسلئ خبرے ئے ورته وکړلے اَؤ بيا ترے روان شول .
بيا پولوس اَؤ سيلاس په امفيپوليس اَؤ په اپولونيه ورتير شول اَؤ تِسالونيکيه ته ورغلل چرته چه دَ يهُوديانو عبادت خانه وه .
اَؤ پولوس دَ خپل عادت په مُطابق دَ هغوئ غونډے ته ورغے اَؤ تر دريو سبتُونو پورے ئے دَ هغوئ سره بحثُونه وکړل .
دَ صحيفو دَ ليک مِثالُونه ئے بيان کړل اَؤ تشريح ئے ورته وکړه چه مسيح به تکليفُونه خامخا وزغمى اَؤ دَ مړو نه به بيا ژوندے راپاڅى . اَؤ هغۀ ووئيل چه ” کُوم عيسىٰ چه زَۀ تاسو ته بيانوم ، هم هغه مسيح دے . “
په هغوئ کښے ځنے قائل شول اَؤ دَ پولوس اَؤ سيلاس سره ملګرى شول اَؤ دغه شان دِ ديندارو يُونانيانو کافى تعداد اَؤ ډيرے عزتمنے ښځے هم قائلے شوے .
خو يهُوديانو دَ حسد له کبله څۀ بازارى بدمعاشان دَ ځان سره کړل ، ګڼه ئے جوړه کړه اَؤ په ښار کښے په شور زوږ لګيا شول . هغوئ دَ ياسون کور راګير کړو چه پولوس اَؤ سيلاس دَ ښارئے عامو خلقو ته راوباسى .
خو چه هغوئ ئے ونۀ مُوندل نو ياسون اَؤ ځنے نور دَ جماعت ممبران ئے مُنصفانو ته په راکښلو راوړاندے کړل اَؤ چغے ئے کړے چه ” کُومو کسانو چه په ټوله دُنيا کښے تکليف راخور کړے دے اوس دلته راغلى دى ،
اَؤ ياسون هغوئ دَ ځان سره ميلمانۀ کړى دى . هغوئ ټول دَ قيصر قانُون ماتوى اَؤ وائى چه يو بادشاه بل دے يعنے عيسىٰ . “
په دے خبرو په ګڼه کښے غوزغوزئ جوړ شو اَؤ په مُنصافانو هم اثر وشو .
نو هغوئ دَ ياسون اَؤ نورو نه ضمانت واخستلو اَؤ پرے ئے ښودل .
نو څۀ وخت چه تيارۀ شوه نو دينى ورُوڼو پولوس اَؤ سيلاس بيريه ته واستول . هلته چه ورسيدل نو دَ يهُوديانو يوے عبادت خانے ته لاړل .
دَ دے ځائے يهُوديان دَ تِسالُونيکيه دَ يهُوديانو نه اشراف وُو ، ولے چه هغوئ کلام ډير په اِخلاص قبُول کړو اَؤ هره ورځ به ئے صحيفے لوستلے چه وګورى چه دا هم دغسے دى لکه چه دوئ وائى .
نو ځکه په هغوئ کښے ډيرو ايمان راؤړو اَؤ دغه شان ډيرو يُونانيانو عزتمنو ښځو اَؤ سړو هم ايمان راؤړو .
خو چه دَ تسالونيکيه يهُوديانو ته دا معلُومه شوه چه پولوس په بيريه کښے دَ خُدائے کلام بيانوى نو هغوئ هلته راغلل چه ډير خلق راوپاروى اَؤ پريشانه ئے کړى .
نو دينى ورُوڼو پولوس سمدستى دَ ساحل غاړے ته لاندے وليږلو . په دے دؤران کښے سيلاس اَؤ تيموتيوس دواړه وروستو پاتے شول .
نو دَ پولوس بدرګے هغه اتينيه ته راواستول اَؤ په واپسئ کښے ئے سيلاس اَؤ تيموتيوس ته دا حُکم راؤړو چه څومره زر چه کيدے شى ما له دِ ځان راورسوى .
بيا چه پولوس په اتينيه کښے دَ هغوئ په اِنتظار وو نو زړۀ ئے په دے خبره ډير غمژن شو چه ښار ئے له بُتانو نه ډک وليدلو .
نو هغۀ به په عبادت خانو کښے دَ يهُوديانو اَؤ يُونانيانو سره بحثُونه کول اَؤ دغسے به ئے دَ ښار په چوکُونو کښے هره ورځ دَ تلُونکو راتلُونکو سره کول .
اَؤ ځنے اِپيکُورى اَؤ ستُوئيکى فلسفيانو ورسره بحث کولو اَؤ ځنو ووئيل چه ” دا دروغژن باتُور څۀ وئيل غواړى ؟ “ اَؤ نورو ووئيل چه ” معلوُميږى داسے چه دَ غير خُدايانو بحث کوى . “ اَؤ دا ئے ځکه ووئيل چه هغۀ دَ عيسىٰ اَؤ دَ قيامت زيرے آؤرولو .
نو هغوئ ونيولو اَؤ دَ اريوپاګوس عدالت ته ئے راوړاندے کړو اَؤ ورته ئے ووئيل چه ” دا کُوم نوے تعليم چه تۀ ورکوے ، مُونږ په دے پوهولے شے څۀ ؟
اَؤ تۀ داسے خبرے راوړاندے کوے چه هغه مُونږ ته نا آشنا معلُوميږى اَؤ مُونږ په دے ځانُونه خبرول غواړُو . “
اَؤ اتينيانو اَؤ دَ هغه ځائے غيرو خلقو سره دَ وخت تيرولو نه سيوا دَ نورو تازه واقعاتو دَ آؤريدو نه نور څۀ بل کار نۀ وو .
نو بيا پولوس دَ اريوپاګوس دَ عدالت دَ وړاندے ودريدو اَؤ وئے وئيل چه ” اَئے اتينيانو ! زَۀ وينم چه هر هغه څيز چه دَ مذهب سره تعلق لرى نو تاسو دَ حد نه زيات سر ګرم يئ .
ځکه هر کله چه ما ستاسو دَ عبادت دَ څيزُونو ننداره کوله نو ما دَ نورو څيزُونو سره يوه قُربانګاه وليده چه دا پرے دَ پاسه ليک وُو چه ، دَ يو نامعلُوم خُدائے دَ پاره . تاسو چه دَ کُوم څيز عبادت کوئ دَ هغے درته پته نِشته ، هم دغه څيز زَۀ درته بيانوم .
هغه خُدائے چه دُنيا ئے پيدا کړه اَؤ په کښے ئے هر څيز هم پيدا کړو ، هم هغه دَ آسمان اَؤ دَ مزکے مالِک دے اَؤ هغه دَ بنى آدمو دَ لاسه جوړ شؤو ځايُونو کښے نۀ اوسيږى .
هغه دَ بنى آدم دَ څۀ څيز مُحتاج نۀ دے چه دَ بنى آدم دَ لاسه خدمت آخلى ، بلکه هغه په خپله ټول کائينات له ژوند اَؤ ساه اَؤ نور څيزُونه ورکوى .
هغۀ دَ دُنيا ټول قومُونه دَ يو نسل نه پيدا کړل چه دَ ټولے دُنيا په مخ اوسيږى . هغۀ دَ هغوئ ميعادُونه اَؤ دَ استوګنے حدُونه مُقرر کړل ،
دَ دے دَ پاره چه دَ خُدائے لټُون وکړى اَؤ شايد چه په لټولو ئے بيا مُومى . بے شکه چه هغه له مُونږ هيچا نه لرے نۀ دے .
ولے چه زمُونږ دَ ژوندُون حرکت اَؤ شته والے په هغۀ کښے دے . لکه چه ستاسو خپلو ځنو شاعرانو وئيلى دى ، مُونږ هم دَ هغۀ دَ نسل نه يُو .
که مُونږ دَ خُدائے دَ نسل نه يُو نو بيا مُونږ ته دا ګمان کول مناسب نۀ دى چه ګنى دَ خُدائے ذات داسے دے لکه سرۀ زر ، سپين زر يا کاڼے چه بنى آدم ئے په خپله پوهه اَؤ هُنر سره تراشى .
تر څو چه دَ ناپوهئ دَ وخت تعلق وو نو خُدائے ځان پرے نا غرض کړے وو خو اوس هغه هر چرته ټولو بنى آدمو له حُکم ورکوى چه توبه ګار شى .
ځکه چه هغۀ يوه ورځ مُقرره کړے ده چه هغه به دَ دُنيا عدالت په صحيح صداقت سره دَ يو داسے سړى په وسيله وکړى چه هغۀ غوره کړے دے اَؤ دغه شان ئے هر چا ته ثابته کړه چه هغه ئے له مړو نه بيا راژوندے کړو ! “
کله چه هغوئ دَ مړو نه دَ راژوندى کولو خبرے واؤريدلے نو ځنو ورپورے ټوقے وکړے اَؤ ځنو ووئيل چه ” په دے حقله به مُونږ له تا نه بيا خبرے واؤرُو . “
اَؤ دغه شان پولوس دَ ګڼے دَ مينځ نه ووتو .
خو يو څو کسان ورسره شول اَؤ ايمان ئے راؤړو چه په هغو کښے يو ديونيسيوس دَ اريوپاګوس دَ عدالت غړے هم وو اَؤ ورسره دَ مريس نومے يوه ښځه اَؤ ځنے نور کسان هم وُو .
دَ دے نه پولوس له اتينيه نه روان شو اَؤ کورنتوس ته لاړو .
هلته هغه په اکوله نومے يهُودى پيښ شو چه دَ اصل نه دَ پونطوس وو اَؤ دَ ښځے نُوم ئے پرسکله وو . هغه تازه تازه له اِټلى نه راغلے وو ځکه چه هلته قيصر کلوديوس دا حُکم کړے وو چه ټول يهُوديان دِ له رُوم نه ووزى . پولوس هغو ته ورغے ،
اَؤ دَ هغو سره ځکه ديره شو چه دَ هغۀ کسب هم هغه وو . نو هغه دواړو په شريکه کار شروع کړو اَؤ هغوئ تمبوان جوړول .
هغۀ به دَ يهُوديانو په عبادت خانے کښے هم دَ هر سبت په ورځ بحث کولو اَؤ دا کوشش ئے کولو چه يهُوديان اَؤ يُونانيان قائل کړى .
بيا سيلاس اَؤ تيموتيوس له مِکدونيه نه راغلل اَؤ پولوس يهُوديانو ته په ګواهئ ور کولو کښے بيخى بوخت وو اَؤ وئيل ئے چه عيسىٰ هم مسيح دے .
خو کله چه هغوئ مُخالفت وکړو اَؤ بد رد ئے ورته ووئيل نو هغۀ خپلے جامے وڅنډلے اَؤ هغوئ ته ئے ووئيل چه ” ستاسو خُون ستاسو په غاړه ، زَۀ ترے پاک يم . نو زَۀ اوس غير يهُوديانو ته ځم . “
دَ دے وئيلو سره هغه روان شو اَؤ دَ تيطيوس يُوستوس نُومے يو غير يهُودى سړى کورته ورغے چا چه دَ خُدائے عبادت کولو اَؤ دَ عبادت خانے سره جُخت اوسيدلو .
اَؤ دَ عبادت خانے سردار کرسپوس دَ خپل ټول کور سره په مالِک ايمان راؤړو اَؤ ډيرو کورنتيانو هم واؤريدل ، ايمان ئے راؤړو اَؤ بپتسمه ورکړے شوه .
اَؤ يوه شپه پولوس ته مالِک په رويا کښے ووئيل چه ” ويريږه مه ، خپل تبليغ جارى ساته اَؤ خاموشه کيږه مه ،
ځکه چه زَۀ درسره يم . هيڅوک به درباندے دَ نقصان رسولو دَ پاره حمله ونۀ کړى ځکه چه په دے ښار کښے ډير داسے خلق شته چه زما دى . “
نو هغه اَتلس مياشتے هلته پاتے شو اَؤ هغه خلقو ته به ئے دَ خُدائے دَ کلام تعليم ور کاوو .
خو کله چه ګليو دَ اخيه حاکم وو نو يهُوديان په يو زړۀ په پولوس راټول شول اَؤ عدالت ته ئے بوتلو .
اَؤ هغوئ ووئيل چه ” دا سړے دَ شريعت نه خلاف خلق دَ خُدائے عبادت ته را اړوى ! “
خو چه پولوس جواب ورکولو نو په دے کښے ګليو هغوئ ته ووئيل چه ” که چرے دا خبره دَ جُرم يا دَ شرارت وى نو يهُوديانو ! ستاسو خبره به مے په سړه سينه آؤريدلے وه .
خو که دا ستاسو يهُوديانو دَ لفظُونو ، نومُونو اَؤ دَ شريعت خبرے دى نو بيا تاسو په خپله ورسره پوهه شئ ، زَۀ په داسے خبرو کښے دَ مُنصف جوړيدلو خواهش نۀ لرم . “
اَؤ بيا هغۀ هغوئ له عدالت نه وشړل .
بيا عامو خلقو سوستينس راونيولو څوک چه دَ عبادت خانے سردار وو اَؤ هغه ئے دَ عدالت په وړاندے ښۀ ووهلو . اَؤ په دے ټولو خبرو کښے ګليو هيڅ غم غرض ونه لرلو .
پولوس دَ څۀ وخت دَ پاره هلته پاتے شو اَؤ بيا ئے دَ هغه ځائے دَ دينى ورُوڼو نه رُخصت واخستو اَؤ دَ اوبو په جهاز کښے شام ته روان شو اَؤ ورسره پرسکله اَؤ اکوله هم وُو . نو په کِنخريه کښے هغۀ خپل سر وخريلو ځکه چه هغۀ منښته کړے وه .
هر کله چه هغوئ اِفِسوس ته ورسيدل نو پولوس له پرسله اَؤ اکوله نه جُدا شو اَؤ يوه ورځے عبادت خانے ته لاړو اَؤ هلته ئے دَ يهُوديانو سره بحث وکړو .
هغوئ ورته دَ څۀ وخت دَ پاره دَ پاتے کيدو ووئيل خو هغۀ اِنکار وکړو .
اَؤ دَ اِفِسوس دَ خلقو نه ئے په دے وينا رُخصت واخستلو چه ” که دَ خُدائے رضا وى نو زَۀ به بيا بيرته راشم “ اَؤ دَ اِفِسوس نه راوان شو .
بيا چه په قيصريه کښے دَ جهاز نه کُوز شو نو هغه بيتُ المُقدس ته لاړو دَ جماعت دَ خلقو دَ سلام دَ پاره اَؤ بيا اَنطاکيه ته لاړو .
اَؤ چه هلته دَ څۀ وخت تيرولو نه پس هغه بيا په سفر روان شو اَؤ دَ ګلتيه اَؤ فروګيه په وطن کښے وګرزيدو اَؤ دَ ټولو نوو مُريدانو زړُونه ئے مظبُوط کړل .
بيا اپولوس نومے يو يهُودى چه دَ اصله دَ اسکندريه وو ، اِفِسوس ته راغے . هغه يو ښۀ مُقرر اَؤ دَ کتابِ مُقدس دَ کلام ښۀ عالم وو .
هغۀ دَ مالِک دَ لارے تعليم حاصل کړے وو اَؤ په رُوحانى جوش سره ئے خبرے کولے اَؤ دَ عيسىٰ په حقله ئے صفا صفا تعليم ورکولو . سره دَ دے هغۀ ته تش دَ يحيىٰ بپتسمه معلُومه وه .
هغۀ په عبادت خانے کښے په زړه ورتيا سره خبرے شروع کړے . چرته چه پرسکله اَؤ اکوله دَ هغۀ خبرے واؤريدلے نو هغوئ هغه دَ ځان سره کړو اَؤ دَ خُدائے لار ئے ورته په پُوره تفصيل سره بيان کړه .
اَؤ کله چه اپولوس وغوښتل چه اخيه ته پورے ووزى نو دينى ورُوڼو ئے مدد وکړو اَؤ مُريدانو ته ئے وليکل چه هغه قبُول کړى . هر کله چه هغه راورسيدو نو دَ خُدائے په فضل دَ نوو ايمان راوړُونکو دَ پاره ډير فائده مند ثابت شو .
ځکه چه هغۀ په ډير زور سره يهُوديان ښکاره بے ځوابه کړل اَؤ په ډاګه ئے دَ کتابِ مُقدس نه دا ثابته کړه چه عيسىٰ هم مسيح دے .
څۀ وخت چه اپولوس په کورنتوس کښے وو نو پولوس په دَننئ علاقه کښے وګرزيدلو اَؤ اِفِسوس ته راغے . هلته هغۀ يو څو مُريدان ومُوندل ،
اَؤ هغو ته ئے ووئيل چه ” څۀ وخت چه تاسو ايمان راوړے وو نو رُوحُ القُدس درباندے نازل شوے وو څۀ ؟ “ هغوئ جواب ورکړو چه ” نه ، مُونږ خو دَ سره دَ رُوحُ القُدس نه خبر قدرے هم نۀ يُو . “
بيا پولوس ووئيل چه ” تاسو ته دَ څۀ بپتسمه درکړے شوے وه ؟ “ هغوئ جواب ورکړو چه ” دَ يحيىٰ بپتسمه . “
پولوس بيا ووئيل چه ” کُومه بپتسمه چه يحيىٰ ورکړے وه هغه دَ توبه ګارئ بپتسمه وه . هغۀ خلقو ته وئيلى وُو چه په هغۀ ايمان راؤړئ څوک چه دَ هغۀ نه پس راتلُونکے دے ، اَؤ هغه عيسىٰ دے . “
دَ دے په آؤريدو هغوئ ته دَ مالِک عيسىٰ په نُوم بپتسمه ورکړے شوه .
اَؤ کله چه پولوس خپل لاسُونه په هغوئ کيښول نو په هغوئ رُوحُ القُدس نازل شو اَؤ هغوئ په مُختلفو ژبو خبرے کولے اَؤ دَ نبى په شان ګويا شول .
اَؤ هغوئ قريباً دولس کسان وُو .
تر دريو مياشتو پورے به پولوس عبادت خانے ته تلو اَؤ دَ خلقو سره ئے په زړه ورتيا بحث کولو اَؤ قائلول به ئے اَؤ دَ خُدائے دَ بادشاهئ خبرے به ئے کولے .
خو ځنى ډير ځيلناک وُو اَؤ وئے نۀ منل اَؤ دَ خلقو په وړاندے ئے مسيحى عقيدے ته بد وئيل . نو پولوس ترے نه لاړو اَؤ خپل مُريدان ئے جُدا کړل اَؤ هره ورځ به ئے دَ تورنوس په مدرسه کښے بحث کاوو .
دا کار ئے تر دوؤ کالو پورے وکړو اَؤ نتيجه ئے دا شوه چه دَ ايشيا دَ صوبے ټولے آبادئ يهُوديانو اَؤ يُونانيانو دَ خُدائے کلام واؤريدو .
اَؤ خُدائے دَ پولوس په وسيله لوئے مُعجزے ښکاره کولے .
هر کله چه به دَ پولوس دَ وجُود سره لګيدلى رومالُونه يا پيش بندُونه خلقو بيمارانو ته يووړل نو هغوئ به دَ رنځونو نه روغ شول اَؤ ناپاک رُوحُونه به ترے نه پاڅيدل .
خو ځنے دم آچووُنکى يهُوديان چه سيلانيان وُو نو هغوئ به دَ ناپاکو رُوحونو په رنځُونو دَ مالِک عيسىٰ نُوم استعمالولو . هغوئ به وئيل چه ” دَ هغه عيسىٰ په نُوم قسم درکوُو چه پولوس ئے بيانوى . “
دَ سکيوا نُومے يهُودى سردار کاهن اُووۀ زامن وُو چه ئے دا طريقه اِستعمالوله .
خو کله چه ناپاک رُوح جواب ورکړو اَؤ وئے وئيل چه ” زَۀ عيسىٰ منم اَؤ پولوس هم پيژنم ، خو تاسو څوک يئ ؟ “
نو هغه ناپاک رُوح نيولى سړى په هغوئ ورټوپ کړل اَؤ ټول ئے رالاندے کړل اَؤ داسے ئے وټکول چه دَ هغۀ دَ کور نه بربنډ اَؤ ژوبل شوى وتښتيدل .
اَؤ په اِفِسوس کښے دا خبره ټولو يهوديانو اَؤ يُونانيانو ته معلُومه شوه اَؤ په هغوئ ټولو ويره راغله اَؤ دَ مالِک عيسىٰ دَ نُوم لوئى ئے ومُوندله .
اَؤ نور ډير هغه کسان چه ايمان ئے راؤړے وو ، راغلل اَؤ دا اِقرار ئے وکړو چه هغوئ جادُوګرى کوله .
اَؤ ډيرو جادُوګرو خلقو چه پخوا به ئے جادُوګرى کوله ، خپل کتابُونه راجمع کړل اَؤ دَ خلقو دَ وړاندے ئے وسوزول اَؤ دَ ټول قيمت حساب ئے ولګولے شو ، نو پينځۀ لکه دَ سپينو زرو سکے وختلو .
دغه شان دَ مالِک کلام مضبوطيدو اَؤ زيات نه زيات په اثرناکه طريقه خوريدلو .
پس له دغه خبرو نه پولوس فيصله وکړه چه مکدونيه اَؤ اخيه ته لاړ شى اَؤ بيا بيتُ المُقدس ته ځان ورسوى اَؤ هغۀ ووئيل چه ” هر کله چه زَۀ هلته ورشم نو په کار دى چه دَ رُوم ښار خامخا وګورم . “
نو هغۀ دوه ملګرى تيموتيوس اَؤ اِراستوس مِکدونيه ته وليږل اَؤ په دے دوران کښے په خپله څۀ زياته مُوده دَ ايشيا په صُوبه کښے پاتے شو .
په دے دوران کښے دَ مسيحى عقيدے په وجه سخت تکليف جوړ شو .
هلته ديميتريوس نُومے يو زرګر وو چه دَ ارتِميسے دَ مندر دَ سپينو زرو نمُونے به ئے جوړولے اَؤ دَ ډيرو کسب روز ګار پرے روان وو .
هغۀ دَ هغوئ اَؤ دَ داسے نورو کسب ګرو يوه غونډه راوغوښته اَؤ هغوئ ته ئے خبرے وکړلے . هغۀ ووئيل چه ” اَئے سړو ! تاسو خبر يئ چه زمُونږ دَ ژوندُون دارو مدار په دے کسب دے .
خو تاسو ګورئ اَؤ آؤرئ چه دے پولوس نومے سړى په خپلو خبرو څومره ګڼ خلق ، نۀ صرف په اِفِسوس کښے بلکه تقريباً په توله ايشيا کښے وغُلول . هغه وائى چه دَ بنى آدم دَ لاسه جوړ خُدايان هډو خُدايان دى نه .
دا خطره ده چه نۀ تش دا چه زمُونږ کاروبار به بے قدره شى بلکه دَ ارتِميسے مندر به ناڅيزه وګڼلى شى اَؤ په ايشيا اَؤ په ټوله دُنيا کښے چه دَ هغے عبادت کيږى نو دا شان و شوکت به ئے ختم شى ! “
هغوئ چه دا خبرے واؤريدلے نو په غُصه شول اَؤ چغے ئے کړے چه ” دَ اِفِسيانو ارتِميسه لويه ده ! “
نو ټول ښار ګډ وډ شو اَؤ هغوئ دَ پولوس دَ سفر ملګرى ، يعنے دَ مکدونيه اوسيدُونکى ګايوس اَؤ اريسترخوس ونيول اَؤ دَ تماشے ځائے ته راغونډ شول .
پولوس هغه ګڼے ته تلل غوښتل خو نورو عيسايانو پرے نۀ ښودو .
اَؤ دَ ځنے دَ صوبے مشرانو چه دَ پولوس دوستان وُو ، جواب وروليږلو چه ” دَ تماشے ځائے ته لاړ نۀ شے . “
په دے دوران کښے غونډه ګډه وډه شوه اَؤ ځنو څۀ چغے وهلے اَؤ ځنو څۀ ، ځکه چه په هغوئ کښے ډير په دے خبر هم نۀ وُو چه دَ څۀ مقصد دَ پاره دلته راجمع شوى دى .
خو په غونډه کښے دَ ځنو کسانو دا خيال وو چه سکندر قصور وار دے چه يهُوديانو مخکښے قطار ته ديکه کړے وو . هغۀ خلقو ته دَ خاموشئ اِشاره وکړه اَؤ ګڼے ته ئے دَ جواب ورکولو کوشش وکړو .
خو چه هغوئ وپيژندو چه دا خو يهُودى دے نو هغوئ ټولو يوه چغه وويسته چه ” دَ اِفِسيانو ارتِميسه لويه ده ! “ تر دوؤ ګينټو پورے هغوئ دا چغے وهلے .
خو دَ ښار سيکتر ګڼه چپ کړه . هغۀ ووئيل چه ” اَئے دَ اِفِسوس خلقو ! هر چا ته معلُومه ده چه زمُونږ دَ اِفِسوس ښار دَ لوے ارتِميسے مندر اَؤ دَ هغے پاک کاڼے چه له آسمان نه راپريوتو ، منجوره دے .
چونکه په دے هيڅ مُخالفت نِشته ، نو تاسو له په کار دى چه خاموشه شئ اَؤ په تادئ کښے څۀ قدم اُوچت نۀ کړئ .
دا کسان چه تاسو دلته راوستى دى ، نۀ خو دَ مندر غلۀ دى اَؤ نۀ ئے زمُونږ ديوى ته کُفر غرولے دے .
ځکه که چرے ديميتريوس اَؤ دَ هغۀ کسب ګر دَ چا خلاف مقدمه لرى نو دَ عدالت ورځے شته اَؤ مُنصفان هم ، نو دواړه ډلے دِ په يو بل شکايت وکړى .
خو که ستاسو څۀ نور سوال وى نو دَ هغۀ فيصله به په قانُونى مجلس کښے وشى .
مُونږ دَ ننئ بلوے په حق کښے دَ شکايت خطره په ځان آخستے ده ولے چه دَ دے هيڅ وجه نِشته اَؤ مُونږ دَ بلے ډلے په حقله هيڅ جواب نۀ شُو ورکولے . “
په دے خبرو ئے هغه ګڼه رُخصت کړه .
هر کله چه تکليف ختم شو نو پولوس په مُريدانو پسے خبر واستولو اَؤ دَ تسلئ دَ لاسے نه پس ئے بيا رُخصت واخستو اَؤ مکدونيه ته لاړو .
هغۀ دَ وطن په هغه علاقو کښے سفر وکړو اَؤ خلقو له به ئے تسلى ورکوله اَؤ دغه شان هغه يُونان ته ورسيدلو ،
اَؤ هغۀ درے مياشتے هلته تيرے کړے . اَؤ شام ته دَ اوبو په جهاز کښے تلو خو چه يهُوديانو دَ هغۀ په خلاف يو سازش کړے وو نو هغۀ دا فيصله وکړه چه دَ مِکدونيه په لارے بيرته ستُون شى .
اَؤ دَ پرحوس زوئے سوپترس له بيريه نه ، اريسترخوس اَؤ سکندُسله تِسالونيکيه نه ، ګايوس له دِربے نه اَؤ هم تيموتيوس ، اَؤ تخيکوس اَؤ تروفيموس له ايشيا نه دَ هغۀ ملګرى وُو .
هغوئ مخکښے لاړل اَؤ په تروآس کښے ئے زمُونږ اِنتظار کاوو .
بيا چه دَ پتيرے ډوډئ دَ اختر ورځے تيرے شوے نو مُونږ دَ فيليپى نه دَ اوبو په جهاز کښے روان شوُو اَؤ په پنځو ورځو کښے هغوئ ته په ترواس کښے ورسيدلُو اَؤ هلته مو يوه هفته تيره کړه .
دَ اِتوار په ماښام مُونږ دَ ډوډئ ماتولو دَ پاره راغونډ شوى وُو اَؤ پولوس چه په بله ورځ رُخصتيدُونکے وو ، هغوئ ته ئے خطاب وکړو اَؤ تر نيمے شپے پورے ئے خبرے کولے .
اَؤ پاس په بالا خانه کښے چرته چه مُونږ راجمع وُو ډير مشعلُونه بل وُو .
اَؤ يوتخوس نومے يو زلمے وو چه دَ کړکئ په چوکاټ ناست وو . دَ پولوس دَ خبرو په دوران کښے ډير خوب وزنګولو اَؤ آخر چه خوب پرے غالب شو نو دَ دريم چت نه ښکته مزکے ته پريوتو اَؤ چه هغوئ را اُوچت کړو نو مړ شوے وو .
پولوس ښکته ور کُوز شو اَؤ په خپله په هغۀ ورپريوتو اَؤ بيا ئے هغه په غيږ کښے راونيولو اَؤ هغوئ ته ئے ووئيل ، ” مۀ ويريږئ ، په دَۀ کښے خو لا ساه شته ! “
هغه بيا بالاخانے ته وخوتو ، ډوډئ ئے ما ته کړه اَؤ وئے خوړه اَؤ دَ هغوئ سره ئے تر سحره پورے خبرے کولے اَؤ بيا هغه روان شو .
اَؤ هغوئ هغه زلمے ژوندے بوتلو اَؤ ښۀ په آرام وو .
نو مُونږ وړاندے دَ اوبو په جهاز کښے سوارۀ شوُو اَؤ اَسوس ته روان شوُو په کُوم ځائے کښے چه پولوس هم دغه جهاز ته راختُونکے وو . هغۀ دا بندوبست کړے وو ځکه چه هغه په خپله دَ وچے په لاره تلو .
هر کله چه هغه مُونږ سره په اَسوس کښے يو ځائے شو نو مُونږ په جهاز کښے سور کړو اَؤ په اولنئ ورځ ميتيلينے ته لاړلُو .
اَؤ په دويمه ورځ مُونږ دَ هغه ځايه روان شوُو اَؤ دَ خيوس بلے غاړے ته ورسيدلُو . په دريمه ورځ مُونږ ساموس ته لاړلُو اَؤ په څلورمه ورځ ميليتوس ته ورسيدلُو .
ځکه چه پولوس دا فيصله کړے وه چه له اِفِسوس نه تير شى چه دغه شان دَ ايشيا په علاقه کښے دَ وخت ضائع کولو نه بچ شى ، دَ هغۀ بيتُ المُقدس ته دَ رسيدو ځکه تلوار وو چه دَ پنتکُست ورځے ته هلته ورسى .
نو پولوس دَ ميليتوس نه اِفِسوس ته خبر واستولو اَؤ دَ جماعت مشران ئے راوبلل .
اَؤ کله چه هغوئ ورته راورسيدل نو داسے خبرے ئے ورته وکړلے ، ” تاسو ته پته ده چه ما تاسو سره څنګه ژوند تير کړو ، دَ هغه ورځے نه چه ما اول دَ ايشيا په مزکه قدم کيښودو اَؤ څومره مُوده چه زَۀ تاسو سره وم .
يعنے ما پُوره په عاجزئ اَؤ ژړا سره دَ مالِک غُلامى کوله سره دَ يهُوديانو دَ سازشُونو اَؤ آزميښتُونو چه په ما راغلل .
اَؤ تاسو ته دا معلُومه ده چه ما يو داسے څيز هم چه ستاسو دَ ښيګړے دَ پاره وو ، پټ ونۀ ساتلو . ما تاسو ته کلام رسولے دے اَؤ په ښکاره اَؤ په کور کور کښے مے درله تعليم در کړے دے .
اَؤ يهُوديانو اَؤ يُونانيانو ته مے دَ خُدائے په وړاندے دَ توبے ويستلو اَؤ په مالِک عيسىٰ مسيح دَ ايمان راوړلو شاهدى کړے ده .
اَؤ اوس لکه چه تاسو وينئ ، زَۀ دَ رُوح دَ لاسه مجبُور بيتُ المُقدس ته روان يم ، اَؤ هلته چه څۀ ما تا پيښيږى دَ هغے نه هيڅ خبر نۀ يم .
بے له دے نه چه په هر ښار کښے ما ته رُوحُ القُدس دا خبر راکوى چه قيد اَؤ تکليفُونه زما په اِنتظار کښے دى .
خپله ځانى خو زَۀ دَ ژوند هيڅ پرواه دار نۀ يم ، خو زَۀ دا غواړم چه منډه تر سره کړم اَؤ هغه کار پُوره کړم چه مالِک عيسىٰ ما ته سپارلے دے چه دَ خُدائے دَ فضل دَ زيرى په باب کښے شهادت وکړم .
يوه بله خبره واؤرئ ، ما چه ستاسو ټولو په مينځ کښے دَ خُدائے دَ بادشاهت وعظ کاوو ، خو اوس ما ته دا ښکارى چه په تاسو کښے به يو کس هم زما مخ بيا ونۀ وينى .
نو زَۀ اوس په دے ځائے دا اِعلان کوم چه زما په غاړه دَ هيچا دَ خُون پور نِشته .
ځکه چه ما هيڅ درنه پټ ساتلى نۀ دى اَؤ ما تاسو ته دَ خُدائے ټول امرُونه څرګند کړى دى .
دَ خپل ځان اَؤ دَ هغه ټول کنډک خيال ساتئ کُوم چه رُوحُ القُدس ستاسو په حواله کړے دے اَؤ تاسو دَ مالِک دَ هغے جماعت شپُونکى يئ کُوم چه هغۀ دَ خپلے وينے په قيمت آخستے دے .
ما ته معلُومه ده چه هر کله چه زَۀ ستاسو نه لاړ شم نو داړُونکى شرمخان به په تاسو کښے راشى اَؤ کنډک به په امان پرے نۀ ږدى .
اَؤ هم په تاسو کښے به ځنى خلق داسے راپورته شى چه رښتيا به ورانوى اَؤ مُريدان به دے ته راپاروى چه دَ حق نه ئے واړوى اَؤ دَ دوئ ملګرى شى .
نو خبردار اوسئ ! اَؤ ياد لرئ چه تر دريو کالو پورے مے څنګه شپه اَؤ ورځ په تاسو کښے هر يو ته په ژړا تعليم درکړو .
اَؤ اوس زَۀ تاسو دَ مالِک اَؤ دَ هغۀ دَ فضل کلام ته سپارم چه ستاسو دَ مظبُوطولو اَؤ په هغه ټولو کښے چه ځانُونه ئے ورته سپارلى دى خپل ميراث درکولے شى .
ما دَ هيچا سپين زر اَؤ سرۀ زر يا جامو ته دَ ځان دَ پاره نۀ دى کتلى .
اَؤ تاسو ټول خبر يئ چه ما په خپلو دے لاسُونو خپل اَؤ دَ خپلو ملګرو حاجتُونه پُوره کړى دى .
ما تاسو ته ښکاره کړه چه په مُشقت سره دَ کمزورو مدد په دے شان وکړئ اَؤ دَ مالِک عيسىٰ خبرے درته ياد ساتل په کار دى چه په خپله ئے وئيلى دى چه دَ آخستلو نه ورکړه غوره ده . “
کله چه پولوس خبرے ختمے کړے نو هغه دَ هغوئ سره په سجده پريوتو اَؤ دُعا ئے وغوښتله .
بيا هغوئ ټولو وژړل اَؤ پولوس سره تر غاړه وتل اَؤ کښل ئے کړو .
هغوئ په دے زيات خفه وُو چه هغۀ ووئيل چه دوئ به بيا دَ هغۀ مخ کله هم ونۀ وينى . اَؤ هغوئ دغه شان تر جهاز پورے ورسره جلب وکړو .
کله چه مُونږ دَ هغوئ نه رُخصت شولُو اَؤ جهاز روان شو ، نو مُونږ نيغ قوس ته ورسيدلُو اَؤ په بله ورځ رودوس ته اَؤ دَ هغه ځايه پاترے ته .
هلته يو جهاز ولاړ وو چه فينکيے ته تيار وو . مُونږ وروختلُو اَؤ په هغۀ کښے مو سفر وکړو .
مُونږ په لاره کښے قبرص ښار وليدلو اَؤ ترے نه په ګس لاس تير شوُو اَؤ شام ته مو سفر جارى وساتلو اَؤ په صور کښے کُوز شوُو ځکه چه هلته ئے دَ جهاز نه څۀ سامان کُوزولو .
زمُونږ مُريدان مو ومُوندل اَؤ يوه هفته هلته ايسار شوُو . اَؤ هغوئ دَ رُوحُ القُدس په هدايت پولوس ته ووئيل چه ” ګوره ! بيتُ المُقدس ته مۀ ځه ! “
خو هر کله چه يوه هفته پُوره شوه نو مُونږ له هغه ځائے نه روان شوُو . اَؤ هغوئ ټول اَؤ دَ هغوئ ښځے اَؤ بچى زمُونږ په جلب کښے دَ ښار نه بهر راووتل اَؤ هلته مُونږ دَ سمندر په غاړه په سجده شوُو اَؤ دُعا مو وغوښته .
بيا مو يو بل ته په مخه ښه ووئيل اَؤ بيا مُونږ جهاز ته وختلُو اَؤ هغوئ کور ته واپس لاړل .
مُونږ دَ صور نه پتوليمَس ته ورسيدلُو اَؤ هلته دَ اوبو جهاز سفر ختم کړو . اَؤ هلته مو دينى ورُوڼو ته سلام ووئيلو اَؤ دَ هغوئ سره مو يوه ورځ تيره کړه ،
اَؤ په بله ورځ روان شوُو اَؤ قيصريه ته راغلُو . اَؤ مُونږ دَ فيليپوس کور ته لاړلُو چه هغه يو زيرے آؤروُونکے وو اَؤ په هغه اوو کسانو کښے وو چه په بيتُ المُقدس کښے انتخاب شوى وُو اَؤ هغۀ سره پاتے شوُو .
دَ هغۀ څلور پيغلے لُوڼه وے چه نبوت به ئے کاوو .
مُونږ چه هلته يو څو ورځے ايسار وُو نو دَ يهُوديه نه اګابوس نومے يو نبى راغے .
هغه مُونږ ته راغے ، دَ پولوس ملاتړ ئے واخيستو اَؤ په هغۀ ئے خپل لاس پښے وتړل اَؤ وئے وئيل چه ” دا دَ رُوحُ القُدس کلام دے چه په بيتُ المُقدس کښے به يهُوديان دَ دے ملاتړ خاوند هم دغه شان وتړى اَؤ هغه به غير يهُوديانو ته په حواله کړى . “
مُونږ چه دا خبرے واؤريدلے نو مُونږ اَؤ نورو مقامى خلقو پولوس ته نصيحت وکړو چه بيتُ المُقدس ته دَ تلو خيال پريږدئ .
خو پولوس جواب ورکړو ، ” دا دومره اوښکے ولے ؟ تاسو زما دَ زړۀ دَ ماتولو کوشِش ولے کوئ ؟ تر څو چه زما خبره ده زَۀ نۀ يواځے تړلو ته ، بلکه دے ته هم تيار يم چه دَ مالِک عيسىٰ په نُوم په بيتُ المُقدس کښے مړ شم . “
بيا چه هغه قائل نۀ شو نو مُونږ دا خبره پريښوده اَؤ ومو وئيل چه ” دَ مالِک مرضى دِ وشى . “
دَ دے نه پس مُونږ خپل سامان وتړلو اَؤ دَ بيتُ المُقدس په لار روان شوُو .
دَ قيصريه نه ځنے مُريدان مُونږ سره روان شول اَؤ مناسون نومے سړے چه دَ قبرص اوسيدُونکے وو اَؤ دَ پخوا دَ مُريدانو نه وو ، هغۀ ته ئے راوستلُو دَ چا په کور کښے چه مُونږ ميلمانۀ کيدُونکى وُو .
دغه شان مُونږ بيتُ المُقدس ته راورسيدلُو اَؤ هلته راته دينى ورُوڼو په خوشحالئ سره هر کلے ووے .
په بله ورځ پولوس يعقُوب ته ورغے اَؤ مُونږ هم ورسره وُو اَؤ مشران حاضر وُو .
پولوس ورته سلام وکړو اَؤ بيا ئے هغه هر څۀ په تفصيل سره ورته بيان کړل چه دَ خُدائے په فضل سره په غير يهُود قومُونو کښے دَ دَۀ دَ خدمت په وسيله شوى وُو .
کله چه هغوئ دا واؤريدل نو هغوئ دَ خُدائے ثنا ووئيله . بيا هغوئ پولوس ته ووئيل ، ” ګوره وروره ! په يهُوديانو کښے څومره په زرګُونو کسانو ايمان راوړے دے اَؤ هغوئ ټول دَ شريعت په حقله ښه سرګرم دى .
اوس هغوئ ستا په باب کښے خبر شوى دى چه تۀ هغه ټولو يهُوديانو ته چه په غيرو قومُونو کښے اوسى ، دا تعليم ورکوے چه دَ مُوسىٰ نه راواؤړئ ، يعنے هغو ته وائے چه خپل بچى مه سُنتوئ اَؤ زمُونږ په لار راځئ .
هغوئ به يقيناً ستا دَ راتلو نه خبر شى نو اوس څۀ وکړُو ؟
نو تۀ هغه څۀ کوه چه مُونږ درته وايُو . نو دلته مُونږ سره څلور سړى دى چه نذر ئے منلے دے .
تۀ دوئ دَ ځان سره کړه اَؤ ورسره خپل ځان پاک کړه ، دَ هغوئ دَ سرکلى پيسے تۀ ورکړه ، بيا به هغوئ خپل سرُونه وخرئ . نو بيا به هر څوک پوهه شى چه ستا په باب کښے وئيلے شوے قِصے رښتيا نۀ دى ، بلکه تۀ يو سرګرم يهُودى يئے اَؤ په شريعت په خپله هم عمل کوے .
اَؤ تر څو چه دَ نوى ايمان راوړُونکو تعلق دے نو مُونږ هغوئ ته دا هدايت ورکوُو چه دوئ دِ دَ هغے غوښے نه ځان وساتى کُومه چه دَ بُتانو په نُوم قُربانى شوے وى ، اَؤ دَ وينے نه ، دَ هغے څيز دَ غوښے نه چه خپه کړے شوے وى اَؤ دَ حرام کارئ نه دِ ځان وساتى . “
نو پولوس په بله ورځ هغه څلور سړى دَ ځان سره کړل اَؤ دَ هغوئ سره دَ ځان پاکولو دَ دستورے نه پس هغه دَ خُدائے کور ته لاړو چه دَ هغه تاريخ اِظهار وکړى په کُوم چه دَ پاکيدو وخت پُوره کيږى اَؤ په هغوئ کښے دَ هر يو دَ پاره به منښته ورکړے شى .
خو دَ اُوو ورځو دَ پُوره کيدو نه لږ وړاندے دَ ايشيا دَ صوبے يهُوديانو پولوس دَ خُدائے په کور کښے وليدلو . هغوئ ټوله ګڼه ولمسوله اَؤ هغه ئے ونيولو ،
اَؤ چغے ئے کړلے ، ” اَئے اِسرائيليانو ! رامدد شئ ! رامدد شئ ! دا هغه سړے دے چه په ټوله دُنيا کښے خپله عقيده خوروى اَؤ زمُونږ په خلقو اَؤ په شريعت اَؤ زمُونږ دَ خُدائے په کور ګواښونه کوى . اَؤ دَ ټولو نه لويه خبره په کښے دا ده چه هغۀ يُونانيان هم دَ خُدائے کور ته راوستى دى اَؤ دا پاک ځائے ئے پرے پليت کړے دے . “
ځکه چه هغوئ په ښار کښے اول دَ دَۀ سره تروفيموس دَ اِفِسوس ليدلے وو اَؤ دا ئے ګمان وو چه ګنى دا ئے دَ ځان سره دَ خُدائے کور ته ننه ايستے دے .
ټول ښار ناقلاره شو اَؤ دَ هر طرف نه خلق په دَؤ راغلل . هغوئ پولوس ونيولو اَؤ دَ خُدائے دَ کور نه ئے بهر راکښو اَؤ سمدستى دَ خُدائے دَ کور ټولے دروازے بندے کړے شولے .
هغوئ لا دَ هغۀ دَ مرګ کوشِش کولو چه دَ پلټنے کمان افسر ته خبر ورسيدو چه په ټول بيتُ المُقدس کښے غوغا ده .
هغۀ سمدستى سپاهيان اَؤ دَ هغوئ صوبه داران دَ ځان سره کړل اَؤ په منډه ئے دَ اَړى ګړى ځائے ته ځان ورسولو . اَؤ څۀ وخت چه هغوئ کمان افسر اَؤ سپاهيان وليدل نو دَ پولوس دَ وهلو نه ئے لاس راکښو .
کمان افسر وړاندے ورغے ، هغه ئے ګرفتار کړو اَؤ حُکم ئے ورکړو چه ” دوه زولنئ ورته واچوئ . “ بيا هغۀ تپوس وکړو چه ” دا سړے څوک دے اَؤ کړى ئے څۀ دى ؟ “
په ګڼه کښے چا يوه چغه وهله اَؤ چا بله . کله چه هغۀ دَ غوغا په وجه اصل حقيقت معلُوم نۀ کړے شو نو حُکم ئے ورکړو چه ” دے قلعه ته دَ ننه کړئ . “
کله چه پولوس دَ قلعه پوړو ته ورسيدو نو دَ خلقو دَ ببر کيدو له کبله هغه سپاهيانو اُوچت يوړو ،
ځکه چه ټول خلق ورپسے وُو اَؤ دغه چغے ئے وهلے چه ” مړ ئے کړئ ! “
کُوم وخت چه ئے پولوس قلعه ته بوتلو نو هغۀ کمان افسر ته ووئيل چه ” زَۀ تا ته يوه خبره کولے شم ؟ “ کمان افسر ورته ووئيل چه ” ښه ، نو تاله يُونانى هم درځى ؟
مطلب دا چه تۀ بيا هغه مِصرى نۀ يئے چا چه څۀ مُوده مخکښے بغاوت کړے وو اَؤ څلور زره فساديان ئے دَ ځان سره بيابان ته بوتلى وُو ؟ “
پولوس جواب ورکړو چه ” زَۀ يهُودى يم اَؤ دَ کلکيه دَ ترسوس اوسيدُونکے يم ، څۀ دَ معمولى ښار اوسيدُونکے نۀ يم . زَۀ ستا نه اِجازت غواړم چه دے خلقو ته څۀ خبرے وکړم . “
اَؤ چه اِجازت ورله ورکړے شو نو پولوس په پوړو ودريدو اَؤ خلقو ته ئے دَ چپ کيدو اِشاره وکړه . اَؤ کله چه خلق غلى شول نو هغۀ ورته په عبرانئ ژبه کښے تقرير وکړو اَؤ وئے وئيل چه :
” اَئے وروُڼو اَؤ مشرانو ! واؤرئ چه زَۀ درته خپله صفائى بيان کړم ! “
هر کله چه هغوئ په عبرانئ ژبه کښے په خبرو واؤريدلو نو هغوئ ورته ښه په خاموشئ غوږ ونيولو . هغۀ ووئيل :
” زَۀ سُوچه يهُودى يم ، دکلکيه په ښار ترسوس کښے پيدا شولم ، زَۀ په دغه ښار کښے وپائيدلم اَؤ دَ ګملى ايل په شاګردئ کښے مے دَ خپلو پلارُونو نيکُونو دَ شريعت ټول تعليم تر سره کړو ، اَؤ زَۀ هميشه دَ خُدائے په خدمت کښے سرګرم وم لکه څنګه چه نن تاسو ټول يئ .
اَؤ دغه شان ما دَ دے لارے خلق تر مرګه پورے ربړول اَؤ ګرفتارول اَؤ په ځولنو کښے به مے قيدخانو ته وراچول .
اَؤ په دے باب کښے زَۀ مشر کاهن اَؤ ټول اولسى مشران ګواهان لرم . هغوئ ما ته په دمشق کښے دَ يهُودى ورُوڼو دَ پاره خطُونه راکړى وُو اَؤ زَۀ دمشق ته په دے سفر وتلے وم چه هغه خلق په زنځيرُونو کښے تړلى دَ سزا دَ پاره بيتُ المُقدس ته راولم .
اَؤ داسے وشول چه زَۀ دَ دمشق په لاره تلم اَؤ دَ غرمے وخت وو چه ناڅاپى له آسمان نه يوه لويه شُغله له ما نه ګير چاپيره وځليده
اَؤ زَۀ په مزکه راپريوتلم . بيا ما يو آواز واؤريدو چه ما ته ئے وئيل چه ساؤله ! ساؤله ! تۀ ما ولے عذابوے ؟
ما جواب ورکړو چه مالِکه ! دا راته ووايه چه تۀ ئے څوک ؟ هغۀ جواب راکړو چه زَۀ عيسىٰ ناصرى يم چه تۀ ئے عذابوے .
زما ملګرو هغه رڼا خو وليده ولے آواز ئے وانۀ وريدو چه ما سره ئے خبرے کولے .
نو ما ورته ووئيل چه مالِکه ! زَۀ څۀ وکړم ؟ اَؤ مالِک جواب راکړو چه پاڅه ! اَؤ دمشق ته خپل سفر جارى وساته اَؤ هلته به تا ته ټول کارُونه ښکاره کړے شى ، کُوم چه تا دَ پاره مُقرر شوى دى .
هر کله چه زَۀ دَ رڼا شُغلے ړُوند کړلم نو زما ملګرو زَۀ دَ لاسه ونيولم اَؤ راروان ئے کړم اَؤ دغه شان دمشق ته راورسيدلم .
هلته حننياه نومے يو سړے وو چه په شريعت ټينګ ولاړ وو اَؤ دَ هغه ځائے په ټولو يهُوديانو کښے ښۀ نيک نام وو .
هغه راغے ، ما سره ودريدلو اَؤ راته ئے ووئيل چه ساؤله ! زما وروره ! سترګے وغړوه ! اَؤ زَۀ سمدستى بينا شولم اَؤ هغه مے وليدلو .
هغۀ بيا ووئيل چه زمُونږ دَ پلارُونو خُدائے تۀ په دے مُقرر کړے يئے چه دَ هغۀ مرضى وپيژنے اَؤ هغه صادِق خادم ووينے اَؤ دَ هغۀ آواز واؤرے .
ځکه چه په دُنيا کښے به تۀ دَ هغۀ شاهدى کوے چه څۀ دے ليدلى اَؤ آؤريدلى دى .
نو اوس تۀ ډيل ولے کوے ؟ سمدستى بپتسمه واخله اَؤ دَ هغۀ دَ نُوم په يادولو له ګُناهُونو نه پاک شه .
کله چه زَۀ بيتُ المُقدس ته واپس راغلم اَؤ ما دَ خُدائے په کور کښے دُعا کوله چه زَۀ بے خوده شولم .
اَؤ مالِک مے وليدو چه ما ته وائى چه تادى کوه اَؤ سمدستى له بيتُ المُقدس نه وزه ، ځکه چه دوئ به زما په حق کښے ستا شاهدى قبُوله نۀ کړى .
ما ورته ووئيل چه مالِکه ! هغوئ ته دا معلُومه ده چه ما به هغه خلق قيدول اَؤ په هره عبادت خانے کښے به مے په کروړو وهل دَ چا به چه په تا ايمان وو .
اَؤ کله چه ستا په نُوم دَ شهيد ستِفانوس وينه توئے شوله نو زَۀ هلته موجُود وم اَؤ پرے راضى وم اَؤ دَ هغۀ دَ قاتلانو دَ جامو څوکئ مے کوله .
خو هغۀ ما ته ووئيل ، لاړ شه ، ځکه چه زَۀ تا لرے لرے غير يهُودى قومُونو ته استوم . “
تر دے خو هغوئ دَ پولوس واؤريدل ، خو بيا هغوئ چغے شروع کړلے ، ” برباد دِ شى داسے سړے ! دَ دَۀ خو مرګ روا دے ! “
اَؤ چه هغوئ لا چغے ويستلے ، خپلے چُوغے ئے خوځولے اَؤ دُوړه ئے الوزوله ،
نو کمان افسر حُکم وکړو چه ” پولوس قلعه ته بوزئ اَؤ هدايت ئے وکړو چه په کروړو وهلو ئے بيان واخلئ اَؤ دا ترے معلومه کړئ چه دَ هغۀ خلاف دا دومره هنګامه ولے پورته شوى ده . “
خو کله چه هغوئ پولوس په کروړو دَ وهلو دَ پاره وتړلو نو هغۀ هلته ولاړ صوبه دار ته ووئيل چه ” آيا تۀ داسے سړے په کروړو وهلے شے څوک چه رُومى وى ؟ اَؤ بله دا چه په هغۀ باندے هيڅ جُرم هم نۀ وى ثابت شوے ؟ “
کله چه صوبه دار دا واؤريدل نو هغه لاړو اَؤ کمان افسر ته ئے دا خبره وکړه . هغۀ ووئيل چه ” تۀ څۀ کول غواړے ؟ دا سړے خو رُومى دے ! “
کمان افسر پولوس ته راغے اَؤ تپوس ئے ترے وکړو ، ” ووايه چه تۀ رښتيا رُومى يئے څۀ ؟ “ هغۀ ووئيل چه ” هو ! “
کمان افسر ورته ووئيل چه ” ما خو په لوئے قيمت دا حق آخستے دے . “ پولوس ورته ووئيل چه ” زما خو دا پيدائشى حق دے . “
نو هغه څوک چه په تفشيش مُقرر وُو ، هغه ترے سمدستى لرے شول اَؤ کمان افسر په خپله هم چه دا واؤريدل چه هغه رُومى دے اَؤ ما تړلے دے نو هغه ويريدلو .
په بله ورځ دَ دے معلُومولو دَ پاره چه يهُوديان په پولوس څۀ اِلزام لګوى ، کمان افسر دَئے آزاد کړو اَؤ مشرانو کاهنانو اَؤ ټولے اولسى جرګے ته ئے حُکم ورکړو چه ” راټول شئ ، “ بيا هغۀ پولوس ښکته بوتلو اَؤ دَ هغوئ په وړاندے ئے ودرولو .
پولوس جرګے ته ځير ځير وکتل اَؤ وئے وئيل چه ” اَئے زما وروُڼو ! زَۀ په ټول ژوندُون کښے تر ننئ ورځے پورے دَ خُدائے په حضُور کښے بيخى صفا ضمير لرم . “
خو مشر کاهن حننياه دَ دے خبرے په آؤريدو خپل خدمتګار ته حُکم ورکړو چه ” په خُلۀ ئے په څپيړه ووهه . “
نو پولوس هغۀ ته ووئيل چه ” خُدائے به تا ووهى ، اَئے چُونه کړيه ديواله ! تۀ ناست ئے اَؤ زما په باب کښے دَ شريعت فيصلے کوے ، اَؤ بيا دَ شريعت برخلاف زما دَ وهلو حُکم ورکوے څۀ ؟ “
خدمتګار ووئيل چه ” تۀ دَ خُدائے دَ مشر کاهن بے عزتى کوے څۀ ؟ “
بيا پولوس ووئيل چه ” زما ورُوڼو ! ما ته دا معلُومه نۀ وه چه هغه مشر کاهن دے . ما ته معلُومه ده چه صحيفے وائى : ” تاسو دَ خپل قوم حاکِم ته بدرد مۀ وايئ . “ “
بيا چه پولوس ته ښه معلُومه شوه چه په دوئ کښے يوه ډله دَ صدُوقيانو ده اَؤ بله دَ فريسيانو نو هغۀ په جرګه کښے چغے کړلے چه ” اَئے زما ورُوڼو ! زَۀ يو فريسى يم اَؤ دَ فريسى اَؤلاد يم . زما اُميد دے چه مړى به بيا راژوندى کيږى ، نو ځکه په ما مقدمه ده اَؤ په دے باب کښے زما فيصله کيږى . “
په دے آؤريدو دَ فريسيانو اَؤ صدُوقيانو په مينځ کښے بلوه شوه اَؤ ډله دوه ځايه شوله .
ځکه چه صدُوقيان دَ قيامت اَؤ فرښتو اَؤ دَ رُوح نه مُنکر دى ، خو فريسيان ئے منى .
اَؤ دَ فريسيانو دَ فرقے ځنے دَ شرعے عالمان راپاڅيدل اَؤ په ډاګه ئے دَ هغۀ په حق کښے دا اِعلان وکړو چه ” مُونږ په دے سړى کښے هيڅ غلطى نۀ وينو . شايد چه يوے فرښتے يا رُوح ورسره خبرے کړے وى ! “
اَؤ چه بلوه زياتيدله نو کمان افسر ويرے واخستو چه هسے نه چه پولوس ټوټے کړى ، نو هغۀ عسکرو ته حُکم وکړو چه ” لاندے لاړ شئ اَؤ هغه دَ ګڼے نه راکاږئ اَؤ قلعه ته ئے بوزئ . “
هغه شپه مالِک پولوس ته راغے اَؤ ورته ئے ووئيل چه ” زړۀ ټينګ کړه ! لکه چه تا په بيتُ المُقدس کښے زما په حق کښے شاهدى وکړله ، هم دغه شان ئے په رُوم کښے هم وکړه . “
اَؤ چه ورځ شوه نو يهُوديان سره راغونډ شول اَؤ دا قسم ئے وخوړلو چه تر څو چه پولوس وژلے شوے نۀ وى ، تر هغے به نۀ خو څۀ خورُو اَؤ نۀ څۀ څښُو !
دا سازش دَ څلويښتو کسانو نه زياتو وکړو .
هغوئ مشرانو کاهنانو اَؤ دَ جرګے مشرانو له راغلل اَؤ وئے وئيل چه ” مُونږ په سوګند ځانُونه دے ته تړلى دى چه تر هغے به نۀ څۀ خورُو اَؤ نۀ څۀ څښُو تر څو چه پولوس مړ نۀ کړُو .
اوس دا ستاسو دَ جرګے کار دے چه کمان افسر ته درخواست وکړئ چه هغه تاسو ته لاندے راولى اَؤ دا بهانه وکړئ چه دَ هغۀ دَ مُقدمے پُوره پُوره تحقيقات کوُونکے دے . مُونږ دا بندوبست کړے دے چه دَ رارسيدو نه وړاندے به هغه قتل کړُو . “
خو دَ پولوس خوريئ دَ هغوئ دَ سازش خبره واؤريده . هغه لاړو اَؤ قلعه ته ننوتو اَؤ پولوس ئے په دے خبره خبر کړو .
بيا پولوس يو صوبه دار راوغوښتو اَؤ وئے وئيل چه ” دا ځوان کمان افسر ته بوزه ، دَئے ورته څۀ خبره کول غواړى . “
صوبه دار هغه دَ ځان سره کړو اَؤ کمان افسر ته ئے بوتلو . هغۀ ووئيل چه ” قيدى پولوس زَۀ راوبللم اَؤ راته ئے ووئيل چه دا ځوان تا ته راولم چه دَئے تا ته څۀ خبره کول غواړى . “
کمان افسر هغه دَ لاسه ونيولو ، يو طرف ته ئے راکښو اَؤ تپوس ئے ترے وکړو چه ” تۀ څۀ خبره کول غواړے ؟ “
هغۀ ووئيل چه ” يهُوديانو په خپل مينځ کښے يو سازش جوړ کړے دے اَؤ تا ته به يو عرض کوى چه صبا تۀ پولوس دَ جرګے په وړاندے کړے اَؤ په دے بهانه چه دَ هغۀ دَ مُقدمے پُوره پُوره تحقيقات کوُو .
نو تۀ دَ هغوئ مه آؤره ځکه چه دَ څلويښتو کسانو نه زيات يو مظبُوط ټولى دَ هغۀ خلاف سازش کړے دے ، اَؤ هغوئ دا سوګند کړے دے چه تر څو ئے هغه مړ کړے نۀ وى ، تر هغے به نۀ څۀ خورى اَؤ نۀ څۀ څښى . اوس هغوئ تيار دى خو بس ستا دَ منظُورئ اِنتظار دے . “
نو کمان افسر هغه ځوان په دے وينا رُخصت کړو چه ” ګوره ، په دے خبرو څوک درنه خبر نۀ شى چه تا ما ته دا اِطلاع راکړے ده . “
بيا کمان افسر خپل دوه صوبه داران راوغوښتل اَؤ دا حُکمونه ئے ورله ورکړل چه ” دوه سوه پياده عسکر قيصريه ته دَ تلو دَ پاره تيار کړئ اَؤ هم ورسره اؤيا سوارۀ اؤ دوه سوه نيزه بازان کړئ چه دَ نمر پريوتو نه درے ګنټے پس روان شى .
اَؤ پولوس ته هم دَ سورلئ بندوبست وکړئ چه هغه پرے سور شى اَؤ صحيح سلامت ئے فِليکس حاکِم ته ورسوى . “
اَؤ هغۀ يو خط هم ورته داسے وليکلو چه :
نو دَ حُکم په مُطابق عسکرو پولوس شپه په شپه انتيپترس ته بوتلو .
اَؤ په بله ورځ هغوئ قلعه ته راواپس شول اَؤ سوارۀ ئے دَ هغۀ سره په باقى سفر دَ حفاظت دَ پاره پريښودل .
اَؤ چه سوارۀ قيصريه ته ورسيدل نو خط اَؤ پولوس ئے ګورنر ته په حواله کړل .
خط ئے ولوستو اَؤ دَ پولوس نه ئے تپوس وکړو چه هغه دَ کُومے صوبے اوسيدُونکے دے . اَؤ چه په دے خبر شو چه هغه دَ کلکيه اوسيدُونکے دے ،
هغۀ ووئيل چه ” زَۀ به ستا مُقدمه هله آؤرم چه مُدعيان راورسى . “ اَؤ بيا هغۀ حُکم وکړو چه هغه دِ دَ هيروديس په قلعه کښے وساتلے شى .
پينځۀ ورځے پس مشر کاهن حننياه سره دَ مشرانو اَؤ ترطولوس نومے وکيل راغے اَؤ هغوئ دَ حاکِم په وړاندے دَ پولوس خلاف مُقدمه پيشه کړه .
صاحِبه ! مُونږ دا خبره په هر ځائے اَؤ هر چرته په پُوره شکر ګذارئ سره مُنو .
زَۀ ستاسو زيات وخت آخستل نۀ غواړم ، زَۀ درته مِنت کوم چه زما يو څو خبرے واؤرئ .
دا سړے زمُونږ دَ پاره يو مُصيبت جوړ شوے دے چه په ټوله دُنيا کښے په يهُوديانو کښے فتنه خوروى . دَئے دَ ناصريانو دَ فرقے مشر دے .
دَۀ يو ځلے دا کوشِش هم وکړو چه دَ خُدائے دَ کور بے ادبى وکړى ، اَؤ بيا مُونږ ونيوو .
خو لُسياس کمان افسر په منيځ کښے راغے اَؤ دا سړے ئے په زور زمُونږ دَ لاسه وويستو .
که تۀ په خپله دَ هغۀ نه پوښتنه وکړے نو زمُونږ دَ اِلزامُونو تصديق به ترے وشى . “
اَؤ يهُوديانو هم ورسره خُلۀ يوه کړه اَؤ وئيل ئے چه ” حقيقت هم دغه شان دے . “
بيا حاکِم پولوس ته دَ جواب ورکولو اِشاره وکړه ، نو پولوس جواب ورکړو چه : ” زَۀ دَ دے نه خبر يم چه دَ ډيرو کالو راسے تۀ په دے صُوبه کښے اِنصاف کوے لګيا يئے ، نو ځکه زَۀ خپل بيان پُوره په ډاډه زړۀ درکوم .
تۀ دَ دے خبرے په خپله تصديق کولے شے چه قريباً دولس ورځے کيږى چه زَۀ بيتُ المُقدس ته عبادت له تلے وم .
دوئ زَۀ دَ هيچا سره په بحث مُباحثه نۀ يم ليدلے اَؤ نۀ مے چرته دَ خُدائے په کور کښے يا په عبادت خانے کښے يا په ښار کښے چرته کُوزه بره خلق جمع کړى دى ، اَؤ نۀ مے بلوه جوړه کړے ده ،
اَؤ نۀ دوئ په ما دَ مُقدمے ثبُوت پيش کولے شى .
خو دومره قدرے به ومنم چه زَۀ دَ نوے لارے پيروکار يم چه دوئ ورته فرقه وائى اَؤ زَۀ دغه شان دَ پلارُونو دَ نيکُونو دَ خُدائے عبادت کوم . زَۀ په هغه هر څۀ ايمان لرم چه په شريعت کښے اَؤ په صحيفو کښے ليکلى دى اَؤ نبيانو وئيلى دى .
اَؤ زَۀ په خُدائے اُميد لرم لکه چه زما مُدعيان هم منى يعنے ښۀ اَؤ بد دواړه به بيا له مړو نه ژوندى کيږى .
دغه شان زَۀ دَ خُدائے اَؤ دَ بنى آدمو په وړاندے خپل زړۀ صفا ساتل غواړم .
دَ ډيرو کلونو دَ غير حاضرئ نه پس زَۀ دَ خپل قام دَ پاره خيرات اَؤ نذرُونه اَؤ قُربانئ ورکولو له راغلے وم .
اَؤ دوئ زَۀ دَ خُدائے په کور کښے بوخت اَؤ ښۀ پاک شوے وليدلم . ما سره نۀ خو څۀ ګڼه وه اَؤ نۀ څۀ اړے ګړے وو . خو دَ ايشيا دَ صُوبے څۀ يهُوديان هلته وُو .
اَؤ که هغوئ زما په خلاف څۀ شکايت لرى نو بيا په کار دى چه په عدالت کښے دَ بيان دَ پاره هغوئ موجُود وى .
اَؤ که داسے نۀ وى نو دا کسان دِ ووائى چه جرګے ته دَ پيش کولو نه وړاندے هغوئ په ما کښے څۀ قصُور ليدلے وو ،
سوا دَ دے نه چه ما هلته دَ دوئ په وړاندے په ډاګه ووئيل چه نن ستاسو په وړاندے دَ مړو دَ بيا ژوندى کيدلو په بابت زما فيصله کيږى . “
بيا فِليکس چه دَ مسيحى عقيدے نه ښۀ خبر وو په دے وينا مُقدمه ملتوى کړه چه ” کله چه لُسياس حاکِم دلته راشى نو زَۀ به دا مُقدمه بيا واخلم . “
بيا هغۀ صوبه دار ته حُکم ورکړو چه ” پولوس نظربند وساته اَؤ دَ دَۀ په دوستانو کښے هيڅوک هم دَ دَۀ دَ خدمت نه مه منع کوه . “
خو څو ورځے پس فِليکس دَ خپلے ښځے درُوسيله سره راغے چه يهُودڼه وه . نو پولوس ئے راوغوښتو اَؤ په مسيح عيسىٰ دَ ايمان راوړلو خبرے ئے ترے نه واؤريدلے .
خو هر کله چه خبره دَ صداقت ، ضبط نفس اَؤ راتلُونکى عدالت ته راغله نو فِليکس ويريدو اَؤ وئے وئيل چه ” اوس لاړ شه . کله چه زَۀ وزګار شم نو بيا به دِ راغواړم . “
خو په دے دوران کښے دَ هغۀ دَ پولوس نه دَ بډو طمع وه ، ځکه خو به ئے بيا بيا ورپسے خبر ليږلو اَؤ خبرے به ئے ورسره کولے .
کله چه دوه کاله تير شول نو دَ فِليکس په ځائے پروکيوس فِستوس مُقرر شو . فِليکس دَ يهُوديانو دَ خوشحالولو دَ پاره پولوس په قيد کښے پريښودلو .
فِستوس دَ مُقررولو نه درے ورځے پس دَ قيصريه نه بيتُ المُقدس ته لاړو .
هلته ورته مشرانو کاهنانو اَؤ دَ يهُوديانو غټانو دَ پولوس په خلاف مُقدمه پيش کړه اَؤ زارى ئے ورته وکړله .
اَؤ دَ پولوس خلاف ئے دا مهربانى ترے وغوښتله چه هغه بيتُ المُقدس ته راوغواړه ، خو هغوئ ئے په لاره کښے دَ وژلو سازش کړے وو .
فِستوس په جواب کښے ووئيل چه ” پولوس په قيصريه کښے په قيدخانه کښے دے ، اَؤ زَۀ هغه خوا ته په خپله زر روان يم .
نو ستاسو څۀ مشران دِ راسره شى اَؤ که دَ هغۀ په خلاف څۀ غلطى ثابته شى نو دعوىٰ دِ پرے وکړى . “
هغه زيات نه زيات اَتۀ يا لس ورځے په بيتُ المُقدس کښے دَ تيرولو نه پس قيصريه ته لاړو اَؤ په بله ورځ چه په عدالت کښے کښيناستو نو دَ پولوس دَ حاضرولو حُکم ئے وکړو .
کله چه هغه حاضر شو نو دَ بيتُ المُقدس نه راغلى يهُوديان ګير چاپيره ولاړ وُو اَؤ په هغۀ ئے سخت الزامُونه ولګول ، خو هغه ئے ثابت نۀ کړے شول .
خو پولوس په جواب کښے ووے چه ” ما دَ يهُوديانو دَ شريعت ، دَ خُدائے دَ کور اَؤ دَ قيصر په خلاف هيڅ جُرم نۀ دے کړے . “
فِستوس چه يهُوديان دَ ځانه خوشحالول غوښتل نو هغۀ پولوس ته مخ راواړولو اَؤ وئے وئيل چه ” آيا تۀ دے ته تيار يئے چه بيتُ المُقدس ته لاړ شے اَؤ هلته په دے مُقدمه کښے زما په وړاندے پيش شے ؟ “
خو پولوس ووئيل چه ” زَۀ اوس دَ قيصر په عدالت کښے پيش يم اَؤ دا هم هغه ځائے دے چه زما مُقدمه دِ په کښے وچليږى . تۀ ښۀ خبر يئے چه ما دَ يهُوديانو خلاف هيڅ جُرم نۀ دے کړے .
که چرے ما څۀ غټ جُرم کړے وى نو زَۀ دَ مرګ دَ سزا نه دَ خلاصيدو سوال نۀ کوم . خو که په دے مُقدمه کښے کُومه چه دے سړو په ما جوړه کړے ده ، څۀ حقيقت نۀ وى نو ما هيڅوک هم دَ دوئ دَ خوشحالولو دَ پاره دوئ ته نۀ شى سپارلے . زَۀ قيصر ته اپيل کوم ! “
بيا فِستوس دَ خپلو مشرانو سره دَ مشورے نه پس پولوس ته جواب ورکړو چه ” تا قيصر ته اپيل کړے دے ، نو تۀ قيصر ته لاړ شه . “
بيا چه يو څو ورځے تيرے شوے نو اګريپا بادشاه اَؤ بِرنيکى دَ فِستوس مُلاقات ته قيصريه ته راغلل .
هغوئ هلته ډيرے ورځے پاتے شول اَؤ په دے دوران کښے فِستوس دَ پولوس مُقدمه بادشاه ته وړاندے کړه اَؤ وئے وئيل چه ” مُونږ سره يو سړے دے چه فِليکس په قيدخانه کښے پريښودلے دے .
اَؤ کله چه زَۀ په بيتُ المُقدس کښے وم نو مشرانو کاهنانو اَؤ دَ يهُوديانو مشرانو دَ هغۀ برخلاف ما ته اطلاع راکړه اَؤ په هغۀ ئے دَ سزا حُکم کولو سوال وکړو .
خو ما هغوئ ته جواب ورکړو چه دا دَ رُوميانو دَستور نۀ دے چه مُجرم دَ هغۀ مُدعيانو ته وسپارى تر څو چه مُجرم ته دَ مُدعيانو په مخامخ دَ صفائى پيش کولو موقعه ورنۀ کړى .
نو کله چه هغوئ ما سره دلته راغلل نو ما هيڅ وخت ضايع نۀ کړو اَؤ په بله ورځ په عدالت کښے کښيناستلم اَؤ په عدالت کښے مے دَ هغه سړى دَ حاضريدو حُکم وکړو .
خو کله چه دَ هغۀ مُدعيان خبرو ته پاڅيدل نو زما دَ خيال په مُطابق هغوئ يو اِلزام هم ثابت نۀ کړے شولو .
دَ هغوئ دَ خپل مذهب په حق کښے دَ هغۀ سره څۀ بے اِتفاقى وه اَؤ ځنے کسانو عيسىٰ ته مړ وئيل اَؤ پولوس وائى چه هغه ژوندے دے .
خو زَۀ چه دَ دے مسئلے ژوروالى ته ونۀ رسيدلم نو ما ورته ووئيل چه که هغه غواړى چه بيتُ المُقدس ته وليږلے شى اَؤ هلته په دے باب کښے مُقدمه پرے وچليږى .
خو پولوس اپيل وکړو چه هغه دِ دَ قيصر دَ فيصلے دَ پاره دلته وساتلے شى ، نو ما حُکم وکړو چه تر هغے دِ دلته وساتلے شى تر څو چه ئے زَۀ قيصر ته ونۀ ليږم . “
بيا اګريپا فِستوس ته ووئيل چه ” زَۀ دَ دے سړى خبرے په خپله آؤريدل غواړم ، “ هغۀ جواب ورکړو چه ” صبا به ئے واؤرے . “
نو په بله ورځ اګريپا اَؤ بِرنيکى په شان اَؤ شوکت سره عام دربار ته راننه وتل چه ورسره لوئے لوئے افسران اَؤ دَ ښار مشهُور کسان وُو . اَؤ دَ فِستوس په حُکم پولوس راوستے شو .
بيا فِستوس ووئيل چه ” اَئے اګريپا بادشاه اَؤ حاضرينو ! تاسو دا سړے وينئ چه يهُوديانو په جمع دلته اَؤ په بيتُ المُقدس کښے په چغو ووئيل چه دا سړے دَ ژوندى پاتے کيدو لايق نۀ دے .
خو ما ته ښکاره وه چه دَۀ داسے څۀ نۀ دى کړى چه ورته دِ دَ مرګ سزا ورکړے شى . اَؤ کله چه هغۀ قيصر اعظم ته اپيل وکړو نو ما دَ هغۀ دَ ليږلو فيصله وکړله .
خو ما څخه دَ دَۀ خلاف څۀ داسے پوخ ثبُوت نِشته چه زَۀ ئے قيصر ته ليکلے پيش کړم ، نو ځکه ما په دے شان دَئے ستاسو په وړاندے اَؤ خاص دَ بادشاه اګريپا په وړاندے پيش کړو ، يعنے مطلب دا چه دَ دے تفتيش نه پس به زَۀ دَ څۀ ليکلو جوګه شم .
زما په خيال کښے دا بے ځايه خبره ده چه يو قيدى دِ بغير دَ څۀ ليکلى جُرم نه وليږلے شى . “
اګريپا بيا پولوس ته ووئيل چه ” تا ته مُونږ دَ خبرو کولو اِجازت درکوُو . “ نو بيا پولوس خپل لاس اُوچت کړو اَؤ خپله صفائى ئے داسے پيش کړه چه
” اَئے اګريپا بادشاه ! زَۀ خپل ځان خوش قِسمته ګڼم چه ستا په وړاندے ولاړ يم اَؤ دَ خپل ځان خلاف دَ هغه ټولو اِلزامُونو صفائى پيش کوم چه يهُوديانو راباندے لګولى دى .
اَؤ خاص تۀ دَ يهُوديانو په رواجُونو ډير ښۀ پوهيږے نو ځکه تا ته خواست کوم چه زما خبرے په صبر سره واؤره .
زما دَ ځوانئ نه زما ژوندُون ټولو يهُوديانو ته معلُوم دے چه زَۀ په بيتُ المُقدس کښے له شروع نه دَ خپلو خلقو سره پاتے کيدلم .
بے شکه چه دوئ مے دَ ډير وخت نه پيژنى اَؤ که غواړى نو دا شاهدى ورکولے شى چه زمُونږ په مذهب کښے دَ ټولو نه سختے فرقے دَ فريسيانو په مُطابق زَۀ فريسى وم .
اَؤ زَۀ دَ هغه وعدے په اُميد دلته دَ فيصلے دَ پاره ولاړ يم کُومه چه زمُونږ دپلارُونو نيکُونو سره خُدائے کړے وه .
بلکه زمُونږ دولس قبيلے دَ هغے وعدے دَ تر سره کيدو په اُميد کښے شپه اَؤ ورځ پُوره په جوش سره عبادت کوى . اَئے بادشاه سلامته ! دَ دے اُميد په سبب په ما يهُوديان هم اِلزامُونه لګوى !
تاسو دا خبره ولے نۀ منئ چه خُدائے مړى بيا ژوندى کوى ؟
مخکښے ما هم دا خپله ذمه وارى ګڼله چه دَ عيسىٰ ناصرى دَ نُوم خلاف ډير څۀ کار وکړم .
اَؤ ما په بيتُ المُقدس کښے هم دغسے وکړل ، يعنے دا زَۀ وم چه دَ مشرانو کاهنانو په حُکم مے ډير پاکان قيدخانو ته واچول اَؤ کله چه به ئے په هغوئ دَ مرګ فتوىٰ لګوله نو زما رائے به هم ورسره وه .
اَؤ ما په ټولو عبادت خانو کښے پرله پسے هغوئ ته سزا ورکوله چه هغوئ دَ خپلے عقيدے نه اِنکار وکړى . اَؤ بے شکه زما غُصه دے حد ته ورسيده چه دَ نورو مُلکُونو په ښارُونو کښے مے هم وعذابول .
دغسے په يو کار پسے دَ مشرانو کاهنانو په اِختيار اَؤ حُکم زَۀ دَ دمشق په سفر روان وم .
بادشاه سلامته ! زَۀ په لاره کښے وم چه په غرمه کښے مے دَ آسمان نه يوه رڼا وليده چه دَ نمر نه هم زياته روښانه وه چه زما اَؤ زما دَ سفر دَ ملګرو چاپيره زلقيدله .
اَؤ مُونږ ټول په مزکه پريوتلُو اَؤ بيا ما په عبرانئ ژبه کښے يو غږ واؤريدلو چه ما ته ئے ووئيل چه ساؤله ! ساؤله ! تۀ ما ولے عذابوے ؟ دا ستا دَ پاره ګرانه ده چه دَ چُوکے په ستن لته ووهے .
خو ما ووئيل چه مالِکه ! ما ته ووايه ، تۀ څوک يئے ؟ نو مالِک جواب راکړو چه زَۀ عيسىٰ يم چه تۀ مے عذابوے .
خو اوس پاڅه ، په خپلو پښو نيغ ودريږه . زَۀ تا ته دَ يو مقصد دَ پاره ښکاره شوم چه تا خپل غُلام اَؤ شاهد مُقرر کړم اَؤ دَ دے خبرو شاهدى ورکړے څۀ چه تا وليدل اَؤ څۀ به چه زما په باب کښے مخکښے ګورے .
زَۀ به تا دَ دے خلقو نه اَؤ دَ غيرو يهُوديانو نه بچ کړم . زَۀ تا ليږم چه دَ هغوئ سترګے پرانزے ،
اَؤ دَ تيارے نه ئے رڼا ته اَؤ دَ شيطان دَ اِختيار نه ئے خُدائے ته راواړوے ، دَ دے دَ پاره چه په ما دَ ايمان په وسيله دَ ګُناهُونو نه معافى ومُومى اَؤ دَ هغه خلقو سره ځائے بيا مُومى چه خُدائے پاک ګرزولى دى .
نو ځکه اَئے اګريپا بادشاه ! زَۀ دَ دے آسمانى رويا نه نافرمانه نۀ شوم .
اَؤ زَۀ اول دَ دمشق اوسيدُونکو ته راغلم اَؤ بيا بيتُ المُقدس ته اَؤ دَ يهُوديه ټولے علاقے ته اَؤ هم غيرو يهُوديانو ته مے دا غږ وکړو چه توبه ګار شئ اَؤ خُدائے ته راوګرزئ اَؤ په خپل عمل خپله توبه ښکاره کړئ .
دغه وجه ده چه يهُوديانو زَۀ دَ خُدائے په کور کښے ونيولم اَؤ زما دَ مړ کولو کوشِش ئے وکړو .
خو خُدائے زما په لور وو اَؤ تر نن ورځے پورے زَۀ لويو اَؤ وړو ته يو شان دَ شاهدئ دَ پاره ولاړ يم . زَۀ دَ هغے نه زيات هيڅ نۀ وايم څۀ چه نبيانو اَؤ مُوسىٰ وئيلى وُو ،
يعنے دا چه مسيح به ضرور سختے وزغمى اَؤ له مړو نه به اول ژوندے شى اَؤ اِسرائيلو اَؤ غير يهُوديانو ته به دَ رڼا اِعلان وکړى . “
لا پولوس په خپله صفائى کښے خبرے کولے چه فِستوس په اُوچت آواز ووئيل چه ” پولوسه ! تۀ ليونے يئے ! ستا ډير علم تۀ ليونے کړے يئے ! “
خو پولوس ووئيل چه ” اَئے صاحبه ! زَۀ ليونے نۀ يم ، څۀ چه زَۀ وايم هغه بلکل رښتيا دى .
اَؤ بادشاه په دغه خبرو ښۀ پوهيږى اَؤ هغۀ ته زَۀ په زړه ورتيا خبرے کولے شم . زَۀ دا يقين کوم چه دا حقيقتُونه به له هغۀ نه پټ نۀ وى ، ځکه چه دا کار چرته په يو ګوټ کښے نۀ دے شوے .
نو اَئے اګريپا بادشاه ! آيا تۀ په نبيانو ايمان لرے ؟ زَۀ پوهيږم چه تۀ ايمان لرے . “
اګريپا پولوس ته ووئيل چه ” په لږ وخت کښے به مے قائل کړے چه عيسائى شم ؟ “
نو پولوس ووئيل چه ” لږ يا زيات ، زَۀ دَ خُدايه غواړم چه نۀ يواځے تۀ بلکه هغه ټول چه دلته ولاړ دى اَؤ زما خبرے آؤرى ، هغه څۀ شى چه زَۀ يم ، بغير دَ دے زولنو نه . “
په دے خبرو سره بادشاه پاڅيدو اَؤ ورسره حاکِم ، برنيکى اَؤ نور ملګرى ئے هم .
بيا چه هغوئ لاړل نو دَ يو بل سره ئے خبرے کولے . هغوئ ووئيل چه ” دے سړى خو داسے هيڅ کار نۀ دے کړے چه دَ مرګ يا دَ قيد لايق وى . “
خو اګريپا فِستوس ته ووئيل چه ” که دے سړى قيصر ته اپيل نۀ وے کړے نو دَئے آزاديدے شو . “
کله چه دا فيصله وشوله چه مُونږ به اِټلى ته دَ اوبو په جهاز کښے ځُو نو پولوس اَؤ ځنے نور قيديان دَ قيصر دَ پلټنے يو صوبه دار يوليوس ته وسپارلے شول .
بيا مُونږ دَ ادراميتينے په يو جهاز کښے کښيناستو چه دَ ايشيا دَ صُوبے بندرُونو ته تلو اَؤ په سمندر کښے روان شوُو . زمُونږ په ملګرو کښے دَ تِسالونيکيه يو مِکدونى سړے وو چه نُوم ئے اريسترخوس وو .
په بله ورځ مُونږ په صيدا کښے کُوز شوُو اَؤ يوليوس ډير په مهربانئ پولوس ته اِجازت ورکړو چه دَ دمه کولو دَ پاره خپلو دوستانو ته لاړ شى .
چه له صيدا نه روان شوُو نو دَ قبرص دَ غاړے په پناهى کښے لاړُو ځکه چه باد مُخالف وو .
بيا چه دَ هغه سمندر نه تير شوُو چه کلکيه اَؤ پمفوليه ته مخامخ دے نو دَ لُکيه ميره نومے ښار ته راغلُو .
هلته صوبه دار دَ سکندريه يو جهاز ومُوندلو کُوم چه اِټلى ته روان وو اَؤ مُونږ ئے په کښے سوارۀ کړلُو .
اَؤ تر ډيرو ورځو پورے مُونږ ډير ورو ورو تلُو اَؤ کنيدوس ته په ډير تکليف ورسيدلُو . بيا چه باد بدستور زمُونږ مُخالف وو نو دَ کريت په پناهى کښے سلمونے ته مخامخ شوُو .
اَؤ چه په مُشکل سره دَ سمندر په غاړه تلُو چه دَ ښايسته بندر نومے ځائے ته ورسيدلُو چه دَ لسيه ښار ته نزدے دے .
تر دے کافى وخت تير شوے وو اَؤ دَ يهُوديانو دَ کفارے ورځ تيره شوے وه اَؤ په دے سمندرى سفر تلل خطرناک وُو . نو دَ دے دَ پاره پولوس هغوئ ته دا مشوره ورکړه
اَؤ وئے وئيل چه ” اَئے عزتمنو ! ما ته ښکارى چه دا سفر به خطرناک وى اَؤ دا به يو لوئے نقصان وى ، نۀ صرف دَ جهاز اَؤ دَ سامان بلکه دَ ژوندُون تاوان به هم وى . “
خو صوبه دار دَ پولوس په ځائے دَ ماڼګى اَؤ دَ جهاز دَ مالِک رائے زياته غوره وګڼله .
اَؤ چه هغه بندر دَ ژمى موسم دَ تيرولو دَ پاره مناسب نۀ وو نو ډيرو خلقو دَ سمندر دَ سفر رائے خوښه کړه اَؤ اُميد ئے دا وو چه ګنى فُنيکس ته دَ ژمى تيرولو دَ پاره ورسيږُو ، کُوم چه دَ کريت يو بندر دے چه مخ ئے سهيل قبلے ته اَؤ قطب قبلے ته دے .
اَؤ چه دَ سهيل نه نرے باد راوالوتو نو هغو ګمان وکړو چه زمُونږ مقصد تر سره کيدُونکے دے . نو لنګر ئے پورته کړو اَؤ غاړے ته نزدے دَ کريت په خوا خوا روان شول .
خو ډير وخت نۀ وو تير چه يو طُوفانى باد راوالوتو چه ورته هغوئ يُورکلون ، يعنے قطبى نمرختيز باد وائى ،
دَ مزکے دَ طرفه راوالوتو اَؤ جهاز ئے راګير کړو ، اَؤ دَ باد په مخ هغۀ ته تلل ګران شول ځکه چه جهاز بے قابُو شوے وو .
مُونږ دَ کاوُده نومے يوے ورکوټے جزيرے په پناهى کښے لاړلُو اَؤ هلته مو په مُشکل سره دَ جهاز کِشتئ قابُو کړله .
اَؤ چه جهاز ته ئے وخيژوله نو دَ حفاظت دَ پاره ئے جهاز په پړو وتړلو ، بيا هغوئ په دے ويريدل چه دَ سرتيس په شګو کښے ونۀ نښلى ، نو هغوئ بادبان راکُوز کړو اَؤ جهاز ئے روان کړو .
په بله ورځ چه ډير سخت طُوفان وو نو هغوئ دَ جهاز دَ بوج په کمولو شروع وکړه .
اَؤ په دريمه ورځ ئے دَ جهاز سامان په خپلو لاسُونو وغورزولو .
تر ډيرو ورځو نۀ خو نمر ښکاريدو اَؤ نۀ ستورى ، بلکه سخت طُوفان چليدو اَؤ زمُونږ دَ بچ کيدو آخرى اُميد هم ختم شو .
اَؤ هغوئ تر ډيرو ورځو بے خوراکه وُو ، نو پولوس دَ هغوئ په مينځ کښے ودريدلو اَؤ وئے وئيل چه ” اَئے عزتمنو ! تاسو ته زما دَ کريت نه دَ سفر نۀ کولو مشوره منل په کار وُو ، اَؤ که تاسو منلے وئے نو دَ دے نُقصان اَؤ تاوان نه به بچ شوى وئ .
خو اوس زَۀ درته نصيحت کوم چه زړُونه مۀ بائيلئ ځکه چه هيڅ څوک به هم مړ نۀ شى خو جهاز به غرق شى .
بيګاه هغه خُدائے دَ چا چه زَۀ يم اَؤ دَ چا چه زَۀ عبادت کوم دَ هغۀ يوه فرښته ما سره ولاړه وه .
هغے راته ووئيل چه پولوسه ! ويريږه مه ! ځکه چه دا مُقرر دے چه تۀ دَ قيصر په وړاندے ودريږے ، اَؤ تسلى ولره چه څومره خلق چه تا سره په جهاز کښے دى ، خُدائے به ستا دَ خاطره هغوئ بچ کوى .
نو حوصله په ځائے کړئ ! ولے چه زما په خُدائے ايمان دے چه څنګه چه ما ته وئيلے شوى دى ، هم داسے به وشى .
خو دا ضرورى ده چه چرته به دَ يوے جزيرے په غاړه وغورزولے شُو . “
خو څوارلسمه شپه دَ بره شوه اَؤ مُونږ لا دَ ادريه په سمندر کښے په جهاز کښے بے قابُو روان وُو چه په نيمه شپه دَ جهاز ماڼګيانو دا محسُوسه کړه چه مزکه رانزدے کيږى ،
نو هغوئ اندازه واخسته اَؤ ژور والے ئے څلويښت ګزه وختلو . اَؤ چه لږ ساعت پس ئے چه بيا ميچ کړه نو ديرش ګزه وه .
نو هغوئ ويرے واخستل چه هسے نۀ چه جهاز دَ ګټانو سره ډغره وخورى ، نو دَ شا طرف نه ئے څلور لنګرُونه واچول اَؤ دَ سحر کيدو دَ پاره ئے ډير اِنتظار اَؤ دُعا وکړله .
خو ماڼګيانو دَ جهاز نه دَ تښتيدلو کوشِش کاوو . هغوئ دَ جهاز کِشتئ بيا کُوزه کړے وه اَؤ دا بهانه ئے کوله چه ګنى مُونږ دَ جهاز دَ څُوکے نه لنګرُونه اچوُو .
کله چه پولوس صوبه دار اَؤ سپاهيانو ته ووئيل چه ” که دا سړى په جهاز کښے پاتے نۀ شى نو په تاسو کښے يو کس هم بچ کيدے نه شى . “
نو سپاهيانو دَ کِشتئ پړے پريکړلو چه هغه وغورزيږى .
دَ سحر کيدو نه لږ وړاندے پولوس ټولو ته نصيحت وکړو چه ” څۀ وخورئ ، ولے چه په تيرو څوارلسو ورځو کښے تاسو په شک کښے وئ اَؤ وږى وئ اَؤ تاسو هيڅ هم خوړلى نۀ دى .
نو زَۀ تاسو ته خواست کوم چه څۀ لږ وخورئ ، ستاسو دَ ژوند دارومدار په دے دے ، اَؤ ياد لرئ چه ستاسو دَ سرُونو ويښتۀ قدر به هم نۀ ورکيږى . “
په دے وينا هغۀ ډوډئ واخستله اَؤ دَ هغو ټولو په وړاندے ئے دَ خُدائے شکر پرے ووے ، نو ما ته ئے کړه اَؤ په خوراک ئے لاس پورے کړو .
بيا هغوئ ټولو زړۀ بيا مُوندو اَؤ په خپله ئے خوراک خوړل شروع کړو .
اَؤ مُونږ ټول په جهاز کښے دوه سوه شپږ اَؤيا کسان وُو .
هغوئ چه څومره حاجت لرلو هغه هومره ئے وخوړلو ، نو دَ جهاز دَ بوج دَ سپکولو دَ پاره ئے غنم سمندر ته ورګُزار کړل .
اَؤ چه ورځ شوه نو هغوئ مزکه ونۀ پيژندله خو دَ خليج غاړه ئے په نظر شوه ، نو مشوره ئے وکړه چه که کيدے شى نو په دے به جهاز وخيژوُو .
نو دَ لنګر پړى ئے پريکړل اَؤ په سمندر کښے ئے ورګُذار کړل . اَؤ هم په دغه وخت هغوئ دَ جهاز دَ رفتار پړى سُست کړل اَؤ مخ کښے بادبان ئے باد ته وخيژولو اَؤ دَ غاړے په لور ئے جهاز روان کړو .
خو بيا جهاز شګلن ځائے ته ورسيدو اَؤ په مزکه ولګيدلو . اَؤ دَ جهاز څُوکه ولګيدله اَؤ نښتلے پاتے شوه خو ورستنئ حصه ئے دَ چپو په زور ماتيدله .
نو سپاهيانو صلاح وکړه چه قيديان به ووژنُو هسے نه چه په لامبو وهلو وتښتى .
خو صوبه دار غوښتل چه پولوس په حفاظت ورسوى اَؤ هغوئ ئے له دے صلاح نه منع کړل . اَؤ حُکم ئے ورکړو چه هر چاله چه لامبو ورځى هغه دِ وړُومبے سمندر ته ټوپ کړى اَؤ وچے ته دِ ورَسى .
اَؤ نور به ورپسے ، يعنے څوک په تختو اَؤ څوک دَ جهاز په ټوټو . اَؤ دغه شان ټول په خير سره وچے ته ورسيدل .
اَؤ چه مُونږ بچ شوُو نو مُونږ دا جزيره وپيژندله چه دَ دے نُوم مالټا وو .
دَ جزيرے اوسيدُونکو زمُونږ سره ډيره مهربانى ښکاره کړه . ولے چه باران شروع شوے وو اَؤ يخنى وه نو هغوئ راته اور بل کړو اَؤ مُونږ ټولو ته ئے تود هر کلے ووئيلو .
خو چه پولوس دَ لرګو يو ګيډے ټول کړے وو اَؤ هغه ئے په اور واچولو اَؤ دَ اور دَ تاؤ نه يو مار بهر راووتو اَؤ دَ هغۀ په لاس ونښتو .
چه دَ جزيرے خلقو دَ هغۀ دَ لاس نه چاپير ځوړند مار وليدو نو يو بل ته ئے ووئيل چه ” دا سړے به خامخا قاتل وى ، اَؤ اګر که هغۀ دَ سمندر نه ځان بچ کړو خو دَ خُدائے عدل به هغه ژوندى اوسيدلو ته پرے نۀ ږدى . “
خو پولوس هغه مار اور ته وغورزولو اَؤ څۀ نقصان ورته ونۀ رسيدلو .
هغوئ اوس هم دا ګُمان کاوو چه ګنى دا به وپړسيږى اَؤ راپرے به وځى اَؤ مړ به شى ، خو دَ ډيرے شيبے دَ اِنتظار نه پس هم چه په هغۀ هيڅ اثر ونۀ شو نو هغوئ خپل خيال بدل کړو اَؤ وئے وئيل چه ” دا څوک خُدائے دے ! “
دَ دغه ځائے په خوا اَؤ شا کښے دَ دغه جزيرے دَ حاکِم چه پُوبليوس نوم ئے وو ، مزکے وے . هغۀ مُونږ خپل کورته بُوتلُو اَؤ درے ورځے ئے ډير په درناوى ميلمانۀ کړلُو .
دا په دے چه دَ دے سړى پلار چه په تبه اَؤ دَ دستُونو دَ لاسه دَ مودے راسے ناجوړه پروت وو . پولوس هغۀ ته ورغے ، دُعا ئے ورته وکړله ، خپل لاس ئے پرے کيښودو اَؤ روغ ئے کړو .
نو له دے نه پس دَ جزيرے نور رنځُوران هم راغلل اَؤ هغۀ روغ کړل .
هغوئ په ډالئ راکولو زمُونږ ډير عزت وکړو اَؤ څۀ وخت چه مُونږ ورنه رُخصتيدُو نو هغوئ زمُونږ دَ ضرورت څيزُونه زمُونږ دَ پاره په جهاز کښے کيښودل .
دَ دريو مياشتو نه پس مُونږ په هغه جهاز کښے روان شوُو کُوم چه ژمے په دے جزيره کښے تير کړے وو اَؤ دا دَ سکندريه يو جهاز وو چه نخښه ئے ارنډه اَؤ جوزا وه .
اَؤ مُونږ په سرکوسه کښے کُوز شوُو اَؤ هلته مو درے ورځے تيرے کړلے .
بيا دَ هغه ځائے نه روان شوُو اَؤ په جهاز کښے ريګيوم ته لاړلو اَؤ بيا يوه ورځ پس سهيلى باد شروع شو اَؤ مُونږ پوتيلى ته په دوؤ ورځو کښے ورسيدلُو .
هلته مُونږ خپل مسيحيان ملګرى ومُوندل اَؤ هغوئ مُونږ ته دَ ايساريدو دَ پاره ووئيل اَؤ مُونږ يوه هفته هلته پاتے شوُو اَؤ دغه شان مُونږ رُوم ته ورسيدلُو .
دَ هغۀ ځائے ورُوڼو چه زمُونږ دَ راتلو خبر واؤريدو نو هغوئ زمُونږ مخے ته دَ اپيوس تر بازار اَؤ دريو سرايُونو پورے راغلل . کله چه پولوس هغوئ وليدل نو هغۀ دَ خُدائے شکر ادا کړو اَؤ زړۀ ور شو .
کله چه مُونږ رُوم ته ورننوتُو نو پولوس ته دَ هغه سپاهى سره په خپل کور کښے دَ پاتے کيدو اِجازت ورکړے شو چه دَ هغۀ څوکيدارى ئے کوله .
درے ورځے پس هغۀ دهغه ځائے اوسيدُونکى دَ يهُوديانو مشران راوبلل . اَؤ کله چه هغوئ راټول شول نو هغۀ ورته ووئيل چه ” اَئے زما ورُوڼو ! ما چرے هم دَ خپل اولس خِلاف کار نۀ دے کړے اَؤ نۀ مے دَ خپلو پلارُونو نيکُونو لار پريښے ده ، نو بيا هم زَۀ په بيتُ المُقدس کښے قيد کړے شوم اَؤ دَ رُوميانو لاس ته وسپارلے شوم .
نو هغوئ زما تحقيقات وکړل اَؤ دا ئے غوښتل چه ما آزاد کړى ځکه چه زما په خلاف دَ مرګ هيڅ وجه ثابته نۀ شوه .
خو يهُوديانو دا ونۀ منله ، اَؤ زما دَ پاره بله لاره نۀ وه بغير دَ دے نه چه قيصر ته اپيل وکړم ، په دے نه چه ګنى ما په خپل اولس څۀ اِلزام لګولے دے .
دغه وجه ده چه ما دا غوښتل چه تاسو ووينم اَؤ خبر مو کړم ځکه چه دا چه نن زَۀ په زولنو کښے دلته راوستے شوے يم ، دا دَ اِسرائيلو دَ اُميد په خاطر دے . “
هغوئ جواب ورکړو چه ” مُونږ ته دَ يهُوديه نه هيڅ داسے خبر نه دے راغلے اَؤ نۀ څوک زمُونږ ورور دَ دے خبر راکولو دَ پاره دلته راغلے دے چه ستا په سر ئے شکايت کړے وے .
مُونږ ستا دَ خيالاتو آؤريدو په طمع يُو ، خو دومره راته معلُومه ده چه دَ دے فرقے په حقله هيڅوک هم ښۀ نۀ وائى . “
بيا هغوئ يوه ورځ مُقرره کړه اَؤ ښۀ په ګڼ شمير خلق دَ هغۀ ميلمانۀ شول . هغه ټوله معامله ئے سر تر پايه بيان کړه اَؤ دَ خُدائے دَ بادشاهئ په حقله ئے شاهدى وکړله اَؤ دا کوشِش ئے وکړو چه دَ مُوسىٰ دَ شريعت اَؤ دَ نبيانو دَ کتابُونو نه ئے دَ عيسىٰ په حقله قائل کړى ، اَؤ دا دَ سحر نه تر ماښام پورے جارى وو .
ځنے خو دَ هغۀ په دلائلو قائل شول اَؤ ځنے شکمن پاتے شول .
اَؤ چه په هغوئ کښے بے اِتفاقى راغله نو هغوئ په خوريدو شروع شول ، خو له دے نه مخکښے پولوس ورته ووئيل چه ” دَ يشعياه نبى په وسيله رُوحُ القُدس ستاسو پلارُونو نيکُونو ته څۀ ښۀ وئيلى وُو چه :
” دے خلقو ته ورشه اَؤ ورته ووايه چه تاسو واؤرئ اَؤ واؤرئ به ، خو تاسو به پوهه نۀ شئ ، تاسو ګورئ اَؤ ګورئ به ، خو وبه نۀ وينئ .
ځکه چه دَ دے اولس زړُونه سخت دى ، غوږُونه ئے درانۀ دى ، اَؤ سترګے ئے پټے کړلے ، هسے نۀ چه په سترګو ووينى ، په غوږُونو واؤرى اَؤ په زړۀ پوهه شى اَؤ راوګرزى اَؤ زَۀ به ئے روغ کړم . “
نو ځکه دا خبره ياد لرئ چه دا دَ خُدائے دَ خلاصُون زيرے غيرو يهُودى قومُونو له ليږلے شوے دے اَؤ هم هغوئ به ورته غوږ نيسى ! “
کله چه پولوس خپله وينا ختمه کړه نو يهُوديان لاړل اَؤ په خپلو کښے ئے تود بحث وکړو .
نو هغه هلته پُوره دوه کاله دَ کرائے په کور کښے اوسيدو اَؤ هر هغه چا ته به ئے په خلاص مټ هر کلے وے ، څوک چه به هغۀ ته راتلل .
اَؤ هغۀ دَ خُدائے دَ بادشاهئ وعظ کاوو اَؤ دَ مالِک عيسىٰ مسيح په حقله ئے ښۀ په ډاګه اَؤ بغير دَ څۀ پابندئ تعليم ورکاوو .
دَ پولوس له طرف نه ، چه دَ مسيح عيسىٰ غُلام اَؤ بللے شوے رسُول دے چه دَ خُدائے دَ زيرى دَ خورولو دَ پاره مُقرر کړے شوے دے .
دا زيرے خُدائے دَ مخکښے نه په مُقدسو صحيفو کښے دَ خپلو نبيانو په وسيله لوظ کړے دے
دَ هغۀ دَ زوئے ، زمونږ دَ مالِک عيسىٰ مسيح په حقله ، چه په اِنسانى طور دَ داؤد په نسل کښے پيدا شو ،
خو دَ قدوسيت دَ رُوح په مُطابق له مړو نه دَ بيا ژوندى کيدو په وسيله هغه په قُدرت سره دَ خُدائے زوئے اِظهار شو ، يعنے زمُونږ مالِک عيسىٰ مسيح .
اَؤ دَ هغۀ په وسيله مُونږ ته دا فضل اَؤ رسالت بخښلے شوے دے چه دَ هغۀ په نامه ټولو غيرو قومُونو ته بلنه ورکړُو چه ايمان راؤړى اَؤ تابعدار شى .
اَؤ په هغو کښے تاسو هم عيسىٰ مسيح وبللئ .
دَ هغه ټولو دَ رُوم اوسيدُونکو پاکانو ته چه دَ خُدائے محبُوبان دى اَؤ بللے شوى دى ، زمُونږ دَ پلار خُدائے اَؤ دَ مالِک عيسىٰ مسيح فضل اَؤ سلامتيا دِ تاسو سره وى .
پس له سلام نه زَۀ دَ عيسىٰ مسيح په وسيله دَ خپل خُدائے شکر ستاسو ټولو دَ پاره ادا کوم ځکه چه په ټوله دُنيا کښے خلق ستاسو دَ ايمان ذکر کوى .
دَ هغه خُدائے دَ چا چه زَۀ دَ خپل زړۀ سره خدمت کوم په دے جوړ چه دَ هغۀ دَ زوئے زيرے خوروم ، هغه خُدائے زما ګواه دے چه زَۀ څومره په باربار تاسو يادوم ،
اَؤ په خپلو دُعاګانو کښے دا سوال کوم چه دَ هغۀ په مرضئ دِ زَۀ دَ دے جوګه شم چه تاسو ووينم .
ځکه چه زَۀ ستاسو دَ ليدو آرزومند يم اَؤ دا غواړم چه تاسو ته څۀ رُوحانى نِعمت درکړم چه تاسو پرے قوى اَؤ مظبُوط شئ .
اَؤ يا دا چه زَۀ دِ تاسو سره پاتے شم چه ستاسو ايمان ما زړۀ ور کړى اَؤ زما ايمان تاسو .
خو اَئے زما ورُوڼو ! چه تاسو په دے پوهه شئ چه ما ډير ځله دَ راتلو کوشِش کړے دے خو تر اوسه کامياب شوے نۀ يم ، تش په دے اُميد چه په تاسو کښے څۀ فصل حاصل کړم لکه چه مے دَ دُنيا په نورو غيرو قومُونو کښے حاصل کړے دے .
زَۀ دَ مذهب اَؤ دَ غير مذهب خلقو ، دَ عالمانو اَؤ دَ عاميانو ، دَ هر چا ذمه وار اَؤ اِحسان مند يم .
اَؤ ځکه دا غواړم چه تاسو ته چه په رُوم کښے يئ ، زيرے دررسوم .
زَۀ له زيرى نه نۀ شرميږم ولے چه دَ هر چا دَ پاره چه ايمان راؤړي دا دَ خلاصُون دَ پاره دَ خُدائے قُوت دے ، وړُومبے دَ يهُوديانو دَ پاره بيا دَ غير يهُوديانو دَ پاره .
ځکه چه هم دلته دَ خُدائے هغه صداقت څرګنديږى چه دَ ايمان نه شُروع کيږى اَؤ په ايمان تر سره کيږى لکه چه صحيفے وائى : ” دَ چا چه دَ ايمان په وسيله دَ خُدائے سره رښتينى رشته قائمه وى ، هغه به ژوندے پاتے شى . “
دَ خُدائے غضب له آسمان نه په هغه خلقو نازليږى څوک چه حق په بے انصافئ پټوى اَؤ ټولے بے دينئ اَؤ ناراستئ کوى .
ځکه چه هر هغه څۀ چه دَ خُدائے په حقله خلقو ته معلُوم وى ، هغه دَ هغوئ دَ سترګو په وړاندے دى ځکه چه خُدائے په خپله هغوئ ته ښکاره کړى دى .
ولے چه دَ هغۀ پټ صفتُونه لکه دَ هغۀ دائمى قُوت اَؤ اُلوهيت ، دَ وخته راسے دَ کله نه چه خُدائے دا دُنيا پيدا کړے ده ، په هغه څيزُونو کښے څرګندوى چه هغۀ پيدا کړى دى . هغوئ ئے وينى نو ځکه دَ هغوئ دَ دے عمل دَ پاره هيڅ عُذر نِشته .
هغوئ خُدائے پيژندلو خو بيا هم دَ خُدائے دَ تمجيد نه ئے اِنکار کاوو اَؤ شکر ګذار کيدل نه ، بلکه دَ هغوئ ټول خيالات باطل شول اَؤ دَ هغوئ بے لارے کړى شوى زړُونه په تورتم کښے غورزولى شول .
هغوئ دَ خپلے هوښيارتيا لافے کولے خو هغوئ دَ ځان نه په خپله ناپوهه ساز کړى وُو ،
اَؤ دَ يو دائمى خُدائے دَ جلال په ځائے ئے هغه دَ فانى اِنسان ، دَ مارغانو ، ښوئيدُونکى چينجو اَؤ دَ څاروو په تصور کښے بدل کړو .
هم په دے وجه خُدائے دَ دوئ دَ زړُونو دَ خواهشاتو په مُطابق هغوئ په ناپاکئ کښے پريښودل دَ دے دَ پاره چه دَ دوئ جسمُونه يو تر بله سپک کړے شى .
ځکه چه هغوئ دَ خُدائے حقيقت په دروغو بدل کړو اَؤ دَ مخلُوق عبادت اَؤ خدمت ئے دَ خالِق په ځائے وکړو ، چه تل تر تله دَ حمد لايق دے ! آمين .
نو ځکه خُدائے هغوئ سپکو شهوتُونو ته پريښودل . دَ هغوئ ښځو دَ فطرى جنسى عمل په ځائے غير فطرى جنسى عمل خپل کړو .
اَؤ دَ هغوئ سړو هم دغه شان دَ ښځو سره دَ فطرى جنسى عمل په ځائے دَ يو بل سره بدکارى راواخسته اَؤ سړو دَ سړو سره بدکارى وکړله ، اَؤ اَنجام ئے دا چه په خپله ئے دَ دے ګُمراهئ بدله اَؤ سزا ومُوندله
اَؤ لکه څنګه چه هغوئ دَ خُدائے پيژندل خوښ نۀ کړل نو هغۀ هم دوئ خپلو باطل خيالاتو ته پريښودل چه هم په دغسے ناکردو آخته وى .
اَؤ دغه شان دوئ دَ هر قِسم بے اِنصافئ ، بدئ ، لالچ اَؤ بدو خواهشاتو نه ډک شول اَؤ دوئ دَ حسد ، قتل ، جګړے ، ټګئ اَؤ بُغض نه ډک دى . دوئ غيبت کوُونکى
اَؤ سازشيان دى ، دَ خُدائے سپک ګڼُونکى ، بد سره ، مغرُور اَؤ لوئى مار دى . دوئ ورانئ جوړوى اَؤ دَ مور پلار عزت نۀ کوى ،
بے ضميره اَؤ بے لوظه دى ، نۀ ئے مينه شته اَؤ نۀ رحم کوى .
دَ خُدائے په دے اَمر هغوئ ښۀ خبر دى چه هغه څوک چه داسے عمل کوى ، هغوئ دَ مرګ لايق دى خو بيا هم هغوئ داسے کوى . نۀ يواځے دا بلکه هغوئ په داسے کوُونکو شاباشے هم وائى .
اَئے سړيه ! تۀ چه بل څوک مُجرم کوے ، تۀ هر څوک چه يئے ، تا سره هيڅ عُذر نِشته ځکه چه کله چه تۀ بل څوک مُجرم کوے هم هغه کارُونه په خپله کوے چه هغوئ ئے کوى ، نو ځان پرے مُجرم کوے .
ولے چه مُونږ ته معلُومه ده چه څوک چه داسے کارُونه کوى نو خُدائے په عدل په هغۀ باندے عدالت کوى .
آيا تۀ دا ګڼے چه تۀ چه بل څوک مُجرم کوے په خپله هم دغه کارُونه کوے ، نو تۀ دا ګڼے چه ګنى تۀ به دَ خُدائے دَ عدالت نه ځان بچ کړئے شے څۀ ؟
اَؤ يا دا چه تۀ دَ هغۀ دَ مهربانئ دَ زغم اَؤ دَ صبر دولت سپک ګڼے څۀ ؟ اَؤ دا نۀ منے چه دَ خُدائے مهربانى تا توبے ته بيائى ؟
بلکه تۀ په خپله ناړامتيا اَؤ دَ ناتوبه ګار زړۀ په مُطابق دَ خپل ځان دَ پاره دَ خُدائے دَ قهر دَ ورځے غضب ډيرَوے کله چه به دَ خُدائے رښتُونے عدالت ظاهر شى .
هغه به هر چا ته دَ هغۀ دَ کارُونو په مُطابق اَجر ورکړى .
خو هغوئ چه خود غرض اَؤ دَ حق نه مُنکر دى اَؤ په غلطه لار سر شوى دى ، په هغوئ به قهر اَؤ غضب نازليږى .
ځکه چه خُدائے دَ هيچا طرفدارى نۀ کوى .
هغه چا چه بے دَ مُوسىٰ دَ شريعت نه ئے ګُناه کړے وى ، نو هغه به بے له شريعت نه هلاک شى ، اَؤ هغه چا چه دَ دے شريعت دَ لاندے ئے ګُناه کړے وى ، هغه به په دے شريعت سزا مُومى .
دا دَ شريعت په آؤريدو نه ، بلکه په دے دَ عمل کولو په وسيله به سړے دَ خُدائے په وړاندے صادِق کيږى .
اَؤ هغه غير يهُودى خلق چه شريعت نۀ لرى خو دَ خپل فطرت په مُطابق پرے عمل کوى خو سره دَ دے چه دَ هغو سره شريعت نِشته ، هغوئ ځان ته په خپله شريعت دى ،
ځکه چه هغوئ دَ هغه شريعت پابندى کوى کُوم چه دَ هغوئ په زړُونو ليکلے دے . دَ هغوئ زړۀ دَ هغوئ ګواهى ورکوى اَؤ دَ هغوئ خيالُونه په خپل مينځ کښے په يو بل اِلزامُونه لګوى اَؤ مُدافعت کوى ، کله دَ هغوئ په خلاف اَؤ کله دَ هغوئ په حق کښے .
په هغه ورځ به خُدائے دَ اِنسان دَ پټو خيالُونو عدالت دَ عيسىٰ مسيح په وسيله زما دَ زيرى په مُطابق وکړى .
خو که تۀ ځان ته يهُودى وائے اَؤ په شريعت ولاړ يئے اَؤ په خپل خُدائے فخر کوے ،
که تا ته دَ هغۀ رضا معلُومه ده اَؤ دَ شريعت نه واقف يئے ، نو ځکه تۀ په ښو اَؤ په بدو کښے تميز کوے ،
اَؤ ستا په دے يقين دے چه دَ ړندو رهنمائى کوے اَؤ چه په تيارۀ کښے ناست دى دَ هغوئ دَ پاره رڼا يئے ،
دَ ساده خلقو تربيت کوے اَؤ دَ شاګردانو اُستاذ يئے ، ځکه چه په شريعت کښے تۀ دَ عِلم اَؤ دَ رښتياؤ کمال لرے .
خو بيا تۀ چه خپلو ملګرو ته تعليم ورکوے ، نو په خپله تعليم ولے نۀ آخلے ؟ تۀ خو دا اِعلان کوے چه غلا مه کوئ ، نو ولے تۀ په خپله غلا کوے ؟
تۀ وائے چه زِنا مه کوئ ، نو ولے تۀ په خپله زِنا کوے ؟ تۀ چه بُتان پليت ګڼے ، نو ولے تۀ بُت خانے لُوټے ؟
سره دَ دے چه تۀ په شريعت فخر کوے نو ولے تۀ دَ عمل نۀ کولو په وجه دَ خُدائے سپکاوے نۀ کوے څۀ ؟
ځکه لکه چه صحيفے وائى : ” هم ستاسو په وجه دَ خُدائے په حقله غير يهُودى قومُونه سپکے وائى . “
سُنت کيدل فائده ناک دى خو هله چه تۀ په شريعت عمل کوے ، نو که تۀ چرے په شريعت عمل نۀ کوے نو ستا سُنت داسے دے لکه چه هډو شوے نۀ وى .
هم دغه شان که يو ناسُنت شوے په شريعت عمل کوى نو آيا هغه به دَ سُنت شوى په شان نۀ وى څۀ ؟
هغه به ناسُنت شوے وى خو په شريعت دَ عمل کولو په وجه به تۀ دَ هغۀ په مُقابله کښے مُجرم ګرزولے شے ځکه چه تاسو سره ليکلے شوے شريعت موجُود دے اَؤ سُنت شوى يئ خو بيا ئے هم ماتوئ .
په ظاهرى نخښو نښانو څوک سُوچه يهُودى کيدے نۀ شى اَؤ نۀ صحيح سُنت کيدل په جسم کښے ظاهرى نخښے ته وائى .
خو صحيح يهُودى هغه دے چه څوک په باطن کښے وى اَؤ رښتُونے سُنت دَ زړۀ دے ، کُوم چه دَ ليکلى شريعت دَ مخه نۀ دے بلکه دَ خُدائے دَ رُوح دَ مخه دے . اَؤ دَ داسے سړى صفت دَ خُدائے نه کيږى ، نۀ چه دَ خلقو نه .
نو بيا يهُودى څۀ غوره والے لرى ؟ اَؤ دَ سُنت کيدلو فائده څۀ ده ؟
په هره معامله کښے ډيره ! دَ ټولو نه لويه دا چه دَ خُدائے کلام هغوئ ته وسپارلے شو .
په دے څۀ که په دوئ کښے ځنے بے وفا وُو ؟ آيا دَ دوئ بے وفائى به دَ خُدائے وفادارى بے اثره کړى ؟
هيڅ کله نه ! که هر ژوندے بنى آدم دروغژن هم شى خو خُدائے به خامخا رښتُونے وى ، لکه چه په صحيفو کښے مُونږ دا لولو چه : ” تۀ دِ په خپلو خبرو کښے رښتُونے وګرزے اَؤ په خپل عدالت کښے دِ برے ومُومے . “
خو بل سوال دا چه که چرے زمونږ بے انِصافى دَ خُدائے دَ انِصاف ښکاره کولو سبب کيدے شى نو بيا مُونږ په کښے څۀ وئيلے شو ؟ آيا دا دَ خُدائے دَ لورى بے انِصافى ده چه خُدائے په مُونږ غضب نازلوى ؟ زَۀ داسے دَ اِنسان په طور وايم .
هيڅ کله نه ! که چرے خُدائے بے اِنصافه وى نو هغه به دَ دُنيا عدالت څنګه وکړى ؟
بيا دا ، که چرے دَ خُدائے حقيقت هغۀ ته لا زيات جلال زما دَ دروغو په سبب ورکوى نو بيا دِ دَ څۀ دَ پاره زَۀ په خپلو ګُناهونو مُجرم کيږم ؟
نو بيا ولے دِ بد ونۀ کړے شى چه ښۀ پرے څرګند شى ؟ لکه چه ځنے په مُونږ دا تُهمت لګوى چه مُونږ داسے وايُو ! چه دوى مُجرم وګرزولے شى نو دا بے اِنصافى نۀ ده .
بيا نو څنګه ؟ آيا مُونږ يهُوديان څۀ هم دَ نورو نه ښۀ يُو څۀ ؟ نه ، بلکل نه ! ځکه چه مُونږ دَ مخکښے نه دا اِلزام عائد کړے دے چه يهُوديان اَؤ غير يهُوديان دواړه يو شان دَ ګُناه په ولقه کښے دى .
لکه چه صحيفے وائى چه : ” هيڅوک صادِق نِشته ، يو هم نِشته .
داسے هيڅوک نِشته چه پوهيږى ، داسے هيڅوک نِشته چه دَ خُدائے طالب وى .
ټول ګُمراه دى اَؤ دَ هيڅ کار نۀ دى ، داسے هيڅوک نِشته چه مهربانى کوى ، نه ، هيڅوک نِشته .
دَ هغوئ مرئ دَ پرانستى قبرُونو په شان دى ، هغوئ دَ خپلو ژبو سره ټګى کوى ، دَ هغوئ په شونډو دَ مارانو زهر پراتۀ دى .
اَؤ دَ هغوئ خُلے دَ ترخو خبرو اَؤ لعنتُونو نه ډکے دى .
دَ هغوئ پښے دَ وينے تويولو پلو په دَؤ دى .
تباهئ اَؤ بدحالئ دَ هغوئ په لارو کښے دى .
هغوئ دَ سلامتئ دَ لوئے لارے نه نا آشنا دى .
اَؤ دَ خُدائے ويره دَ هغوئ په خيال کښے نۀ راځى . “
مُونږ ته معلُومه ده چه دَ شريعت ټول کلام دَ هغه چا دَ پاره دے څوک چه دَ شريعت دَ لاندے دے ، دَ دے دَ پاره چه يو سړے هم څۀ عُذر ونۀ لرى اَؤ دغه شان ټوله دُنيا دَ خُدائے په مخکښے مُجرمه کړے شى .
اَؤ يو سړے به هم په شريعت دَ عمل کولو دَ خُدائے په وړاندے صادِق نۀ وى ځکه چه شريعت خو صرف دَ ګُناه دَ پيژندلو سبب دے .
خو اوس دَ شريعت نه بيخى آزاد دَ خُدائے صداقت څرګند کړے شوے دے چه شريعت اَؤ نبيان دواړه دَ دے ګواه دى ،
يعنے دَ خُدائے له طرف نه صداقت چه په عيسىٰ مسيح دَ ايمان په وسيله هغه ټولو ته ورکړے شى ، يعنے هغوئ ټولو ته چه په هغۀ ايمان راؤړى . په دوئ کښے هيڅ فرق نِشته ،
ځکه چه ټولو ګُناه کړے ده اَؤ دَ خُدائے دَ لوئى نه محرُوم دى ،
اَؤ ټول دَ خُدائے په رحم ويړيا صادِق کيږى ولے چه عيسىٰ مسيح هغوئ خلاص کړى دى .
ځکه چه خُدائے مسيح دَ دے دَ پاره مُقرر کړے وو چه دَ هغۀ دَ قُربانئ په کفاره اَؤ په هغۀ دَ ايمان په وسيله ګُناهُونه وونيځى اَؤ چه خپل صداقت ښکاره کړى . ځکه چه خُدائے صابر دے نو په تيرو شو ګُناهُونو ئے څۀ غرض ونۀ لرو ،
دَ دے دَ پاره چه په دے زمانه کښے صداقت ښکاره کړى اَؤ دا ښکاره کړى چه هغه په خپله صادِق دے اَؤ هر هغه سړے صادِق ګڼى چه په عيسىٰ مسيح ايمان لرى .
نو بيا فخر کول چرته ؟ دا بے ځايه دى ! په کُوم سبب ؟ دَ عمل کولو په وجه ؟ نه ، خو دَ ايمان په وسيله .
مُونږ دا وايُو چه خُدائے سړے دَ ايمان په وسيله صادِق کوى ، نۀ چه په شريعت دَ عمل کولو .
آيا دا چه خُدائے يواځے دَ يهُوديانو خُدائے دے ؟ آيا هغه دَ غيرو يهُوديانو خُدائے نۀ دے ؟ بے شکه چه هغه دَ غيرو يهُوديانو خُدائے هم دے .
ځکه چه خُدائے يو دے اَؤ هغه به سُنت شوى دَ ايمان په وسيله اَؤ ناسُنته هم دَ ايمان په وسيله صادِق کړى .
آيا دَ دے دا مطلب دے چه مُونږ دَ ايمان په وسيله شريعت بے اثره کوو ؟ هيڅ کله نه ، بلکه مُونږ خو شريعت مظبُوطوو .
نو بيا مُونږ دَ اِبراهيم په حقله څۀ ووايُو ؟ چه زمُونږ نيکۀ په جسمانى طور څۀ ومُوندل ؟
که چرے اِبراهيم په خپلو کارُونو صادِق وو نو بيا ئے فخر په ځائے دے ، خو دَ خُدائے په نِزد نه .
ځکه صحيفے څۀ وائى چه : ” اِبراهيم په خُدائے ايمان راؤړو اَؤ هغه ايمان دَ هغۀ په صداقت حساب شو . “
نو اوس که يو سړے څۀ کار وکړى نو دَ هغۀ مزدُورى دَ هغۀ بخښنه نۀ ده ، نو دا خو دَ هغۀ حق دے .
خو که څوک بغير دَ عمل نه تش په هغۀ ايمان ولرى څوک چه بے دينه صادِقوى نو بے شکه چه دَ هغۀ ايمان په صداقت حساب دے .
هم دغه شان داؤد دَ هغه سړى دَ خوشحالئ ذکر کوى څوک چه خُدائے بے دَ عمل نه صادِق بولى .
هغه وائى چه : ” بختور دى هغوئ چه بے شرعے کارُونه ئے معاف شول اَؤ په ګُناهونو ئے پړده واچولے شوه !
بختور دے هغه سړے دَ چا ګُناهُونه چه خُدائے په حساب کښے رانۀ وستل ! “
آيا دا خوشحالى تش دَ سُنت شوو دَ پاره ده ، يا دا دَ ناسُنتو دَ پاره هم ده ؟ مُونږ وايو چه فکر وکړئ چه ” دَ اِبراهيم ايمان په صداقت حساب شو . “
نو دا په کُومو حالاتو کښے داسے حساب شو ؟ آيا هغه په هغه وخت سُنت کړے شوے وو که نه ؟ هغه خو په هغه وخت لا سُنت کړے شوے نۀ وو ،
بلکه هغۀ ته وروستو دَ سنت دَ نخښے جوړولو حق ورکړے شو چه دا دَ هغۀ دَ هغه ايمان دَ صداقت مُهر وو چه هغه لا ناسُنته وو . نتيجه دا ده چه هغه دَ هغو ټولو ناسُنتو هم آبا دے چه دَ ايمان په وسيله صادِق ګڼلے شى .
اَؤ ورسره دَ هغو سُنت شوو هم آبا دے چه نه يواځے سُنت شوى دى ، بلکه چه زمُونږ دَ آبا اِبراهيم غوندے ايمان ولرى ، يعنے هغه ايمان چه هغه لا سُنت شوے نۀ وو ، چه لرلو ئے .
خُدائے دَ اِبراهيم اَؤ دَ هغۀ دَ اَؤلاد سره دَ دُنيا دَ وارث کيدو لوظ دَ شريعت په وسيله ونۀ کړو بلکه دَ صداقت په بُنياد ئے وکړو چه په ايمان حاصليږى .
ځکه چه که تش په شريعت قائم خلق وارثان دى نو بيا ايمان بے ځايه دے اَؤ لوظ بے اثره .
چرته چه شريعت وى هلته سزا هم وى ، خو چرته چه شريعت نِشته نو هلته دَ شريعت ماتول هم نِشته .
نو خُدائے دَ خپل فضل په مُطابق دا لوظ ځکه وکړو چه اِبراهيم په هغۀ ايمان راوړے وو دَ دے دَ پاره چه دَ هغۀ فائده دَ اِبراهيم ټول نسل ته دَ بخښنے په طور ورسى ، يواځے دَ هغوئ دَ پاره نه چه په شريعت قائم دى ، بلکه دَ هغوئ دَ پاره هم چه دَ اِبراهيم په شان ايمان لرى ځکه چه هغه زمُونږ دَ ټولو پلار دے .
لکه چه صحيفے وائى چه : ” ما تۀ دَ ډيرو قومُونو پلار ګرزولے يئے . “ چُونکه دا لوظ خُدائے کړے دے ځکه دا رښتينے دے ، يعنے هغه خُدائے په چا چه دَ اِبراهيم ايمان وو ، هغه په يو حُکم مړى بيا ژوندى کوى اَؤ نِشت شته کوى .
بيا هغۀ په نااُميدئ کښے اُميد ولرلو ، نو دَ هغۀ ايمان داسے وو چه هغه پرے دَ ډيرو قومُونو پلار شو ، دَ هغه کلام په سبب چه هغۀ ته وئيلے شوے وو چه : ” ستا اَؤلاد به دَ ستورو په شان ډير وى . “
اَؤ دَ ايمان دَ څۀ کمزورئ نه بغير هغۀ دَ خپل وجُود لکه دَ مړى په شان کمزورئ ته فکر ونۀ کړو ځکه چه هغه خوا اَؤ شا دَ سلو کالو بُوډا وو اَؤ ساره هم دَ زيږيدو لائقه نۀ وه .
خو بيا هم هغه دَ خُدائے په لوظ شکمن نۀ شو بلکه په ايمان کښے مظبُوط شو اَؤ دَ خُدائے ثنا ئے ووئيله .
اَؤ دا ئے پُوره يقين وو چه خُدائے خپل کړے لوظ پُوره کولے شى .
اَؤ ځکه دا ايمان اِبراهيم ته ” په صداقت حساب شو “
دا خبرے يواځے دَ اِبراهيم دَ پاره نۀ وے ليکلے شوے چه ” په صداقت هغۀ ته حساب شوے “
بلکه زمُونږ دَ پاره هم وے چه دا به زمُونږ په باب کښے هم دغسے حسابيږى ، يعنے زمُونږ چه په هغه خُدائے ايمان دے چه زمُونږ مالِک عيسىٰ ئے له مړو نه بيا ژوندے کړو ،
هغه څوک چه زمُونږ په قصُورُونو قُربان شو اَؤ زمُونږ دَ صادِق کولو دَ پاره بيا ژوندے کړے شو .
نو اوس چه مُونږ دَ ايمان په وسيله صادِق کړے شوُو نو دَ مالِک عيسىٰ مسيح په وسيله دَ خُدائے سره صُلح لرُو .
دَ چا په وسيله چه مُونږ دَ خُدائے په فضل کښے ځائے مُوندلے دے اَؤ چرته چه مُونږ اوس هم ولاړ يُو ، اَؤ خُدائے دَ لوئى په اُميد فخر کوُو چه دا به زمُونږ هم وى !
سربارى پرے دا مُونږ په خپلو موجُوده تکليفُونو هم فخر کوُو ځکه چه مُونږ ته دا معلُومه ده چه تکليفُونه په سړى کښے دَ زغم طاقت پيدا کوى .
اَؤ زغم دَ دے خبرے ثبوت راؤړى چه مُونږ په آزميښت کښے کامياب شوُو اَؤ هم دغه وجه ده چه مۇنږ ٱمید لرۇ
آؤ دا ٱمید تشه خوښ فهمی نه ده ځکه چه دَ رُوحُ القُدس په وسيله چه مُونږ له راکړے شو ، زمُونږ زړُونه دَ خُدائے دَ مينے نه ډک کړے شول .
ځکه چه په کُوم وخت چه مُونږ لا بے وسه وُو نو مسيح دَ بے دينو دَ پاره مړ شو .
دَ يو صادِق دَ پاره به په مُشکله څوک مړ شى . کيدے شى چه دَ يو ښۀ سړى دَ پاره څوک ځان مرګ ته حواله کړى .
خو خُدائے خپله مينه مُونږ ته داسے ښکاره کړه ، کله چه مُونږ لا ګُناه ګار وُو نو مسيح زمُونږ دَ پاره مړ شو !
اَؤ اوس چه مُونږ دَ مسيح دَ مرګ په وسيله صادِق کړے شوُو نو بے شکه چه مُونږ به دَ هغۀ په وسيله دَ خُدائے دَ غضب نه هم بچ شُو .
ځکه چه سره دَ دے چه مُونږ دَ خُدائے دُښمنان وُو نو مونږ دَ هغۀ دَ زوئے دَ مرګ په وسيله ورسره پُخلا شوُو اؤ دَ دِے نه زيات دَ هغۀ دَ زوئے دَ ژوند په وسيله به بچ شُو !
خو يواځے دا نه ، بلکه مُونږ دَ خپل مالِک عيسىٰ په وسيله په خُدائے کښے خوشحالى کوُو ځکه چه دَ هغۀ په وسيله ورسره پُخلا شوى يُو .
دَ يو سړى په وسيله ګُناه دُنيا ته راغله اَؤ دَ ګُناه په وسيله مرګ . اَؤ دغه شان مرګ په ټول اِنسانى نسل قبضه وکړله تر دے چه ټولو بنى آدمو ګُناه وکړله .
ګُناه دَ شريعت نه وړاندے دُنيا ته راغلے وه سره دَ دے چه دَ شريعت په غير موجُودګئ کښے دَ ګُناه حساب نۀ وو .
خو دَ آدم نه تر مُوسىٰ پورے مرګ په هغوئ هم قابض وو چه دَ آدم په شان داسے ګُناه ئے نۀ وه کړے چه دَ خُدائے حُکم ئے مات کړو . آدم دَ هغه سړى په مِثال دے چه راتلُونکے وو .
خو دَ خُدائے فضل دَ آدم دَ ګُناهُونو په مُقابله کښے بے اندازے وو ځکه چه که دَ يو سړى ګُناه په دومره ډيرو خلقو باندے مرګ نازلوو نو دَ خُدائے فضل اَؤ دَ هغۀ بخښنه چه دَ يو سړى ، يعنے عيسىٰ مسيح په وسيله شوے ده ، په ډيرو خلقو خامخا په اِفراط سره نازل شو .
اَؤ بيا دا چه دَ خُدائے فضل دَ يو سړى دَ ګُناه سره تلل نۀ دى په کار ځکه چه دَ يو سړى په ګُناه دَ مرګ فتوىٰ کيږى ، خو دَ خُدائے بخښنه دا ده چه هغه په خپل فضل دَ ډيرو ګُناهُونو نه دَ آزاديدو فيصله کوى .
که چرے دَ يو سړى په ګُناه دَ مرګ بادشاهى شوه نو دَ خُدائے فضل به دَ دے په مُقابله کښے ډير زيات وى اَؤ دَ هغۀ دَ صداقت بخښنه به ژوندُون وى ، دَ هغه يو سړى په وسيله بادشاهى کوى چه عيسىٰ مسيح دے .
نو بيا دا چه دَ يو سړى دَ ګُناه په وجه ټول خلق مُجرمان شول نو دَ يو سړى دَ صداقت په وجه به ټولو خلقو له خلاصُون اَؤ ژوندُون ورکړى .
ځکه چه دَ يو سړى په نافرمانئ ډير ګُناه ګار شول نو هم دغه شان دَ يو سړى په فرمانبردارئ به ډير صادِق کړے شى .
نو ځکه شريعت راغے چه ګُناه زياته شى . خو چرته چه ګُناه زياته شوه هلته فضل هم ډير زيات شو .
ځکه څنګه چه ګُناه دَ مرګ په وسيله خپله بادشاهى قائمه کړه ، دغه شان دَ خُدائے فضل هم دَ صداقت په وسيله خپله بادشاهى کوى چه دَ تل ژوندُون ته مُونږ دَ مالِک عيسىٰ مسيح په وسيله بيائى .
نو بيا مُونږ په دے کښے څۀ ووايو ؟ آيا مُونږ دِ تل په ګُناهونو کښے بوخت يُو په دے چه فضل نور هم زيات شى ؟
نه ! هيڅ کله نه ! چه مُونږ مړۀ شولو چه نوره ګُناه ونۀ کړُو نو اوس څنګه په ګُناه کښے ژوند تيرولے شو ؟
آيا تاسو په دے نۀ پوهيږئ څۀ ؟ چه هر کله چه زمُونږ دَ عيسىٰ مسيح سره په شامليدو بپتسمه وشوه نو مُونږ دَ هغۀ په مرګ کښے دَ شامليدو بپتسمه واخسته .
اَؤ په دے بپتسمه مُونږ دَ هغۀ سره ښخ کړے شولُو اَؤ ورسره مړۀ شولُو ، اؤ کله چه عيسىٰ دَ پلار په جلال کښے له مړو نه راپورته کړے شو نو دغه شان مُونږ هم په نوى ژوندُون کښے شامل شوُو .
نو که چرے مُونږ دَ هغۀ په مرګ کښے ورسره شامل شُوو نو دغه شان به دَ هغۀ په بيا ژوندى کيدو کښے هم يُو .
مُونږ ته دا معلُومه ده چه څنګه چه په يو وخت کښے چه مُونږ وُو نو زمُونږ هغه زوړ اِنسانيت دَ مسيح سره په سولئ کړے شوے دے چه دَ ګُناه ګار دَ نفس قُوت بے اثره کړى دَ دے دَ پاره چه مُونږ دَ هغے نه پس نور دَ ګُناه غلامان نه شُو .
ځکه چه کله چه يو سړے مړ شى نو دَ ګُناه دَ قُوت نه آزاد شى
خو که چرے مُونږ دَغسے دَ مسيح سره مړۀ شوى يُو نو زمُونږ ايمان دے چه دَ هغۀ سره به ژوندى کيږُو هم .
مُونږ ته دا معلُومه ده چه مسيح يو ځل له مړو نه ژوندے شوے دے ، نو بيا هيڅ کله مړ کيدے نۀ شى اَؤ مرګ په هغۀ باندے نور هيڅ واک اِختيار نۀ لرى .
کله چه هغه مړ شو نو هغه دَ ګُناه دَ پاره يو ځل مړ شو اَؤ بيا دوباره نۀ مرى ، اَؤ په ژوندانۀ کښے چه هغه ژوندے دے نو هغه دَ خُدائے په نِزد ژوندے دے .
هم دغه شان تاسو خپل ځانُونه دَ ګُناه دَ پاره مړۀ وګڼئ اَؤ دَ عيسىٰ مسيح سره په شامليدو کښے دَ خُدائے په نزد ژوندى يئ .
نو ځکه ستاسو په فانى ژوندُون کښے دِ دَ ګُناه نور اِختيار نۀ وى چه دَ اِنسانى خواهشاتو دَ پُوره کولو حُکم ئے ومنئ .
دَ دے نه پس تاسو دَ خپل وجُود اَندامُونه دَ ګُناه دَ پاره مه اِستعمالوئ اَؤ خپل ځانُونه خُدائے ته وسپارئ ، داسے لکه مړۀ چه بيا راژوندى شوى دى ، اَؤ خپل اَندامُونه هغۀ ته دَ صداقت دَ پاره اِستعمالوئ ،
دَ دے دَ پاره چه ګُناه نور په تاسو باندے حُکم ونۀ چلوى ځکه چه تاسو نور دَ شريعت دَ لاندے نۀ يئ بلکه دَ خُدائے دَ فضل دَ لاندے يئ .
بيا نو څنګه ؟ مُونږ دِ ګُناه کوُو ځکه چه مُونږ دَ شريعت نه آزاد يُو اَؤ دَ فضل دَ لاندے يُو ؟ هيڅ کله نه !
تاسو ته ښه معلُومه ده چه تاسو چه کُوم مالِک ته ځان وقف کړئ اَؤ دَ هغۀ فرمانبردار شئ نو دَ هغۀ غُلامان يئ . تاسو دَ ګُناه فرمانبردارى کولے شئ خو انجام به ئے مرګ وى ، يا دَ خُدائے فرمانبردارى چه انجام ئے صداقت دے .
نو دَ خُدائے شکر په دے په کار دے چه تاسو په يو وخت کښے دَ ګُناه غُلامان وئ خو اوس دَ زړۀ دَ اِخلاصه دَ هغه دَ تعليم کُوم چه تاسو ته په حواله شوے دے ، فرمانبردار يئ ،
اَؤ دَ ګُناه نه آزاد کړے شوئ اَؤ دَ صداقت غُلامان شوى يئ .
زَۀ ستاسو دَ اِنسانى کمزورتياؤ په سبب په عامو اَلفاظو کښے وايم ، لکه څنګه چه تاسو يو ځلے خپل ځانُونه دَ ناپاکئ اَؤ بدراهئ دَ پاره غُلامان کړى وُو نو دغه شان ئے اوس دَ صداقت دَ پاره غُلامان کړئ چه مُقدس شئ .
کله چه تاسو دَ ګُناه غُلامان وئ نو تاسو دَ صداقت نه آزاد وئ .
نو فائده ئے څۀ وه ؟ هغه دا وه چه اوس پرے شرميږئ ځکه چه انجام ئے مرګ دے !
خو اوس تاسو دَ ګُناه دَ غُلامئ نه آزاد يئ اَؤ دَ خُدائے غُلامان يئ ، نو تاسو خُدائے ته وقف شوى يئ اَؤ اَنجام مُوٰ دَ تل ژوندُون دے .
ځکه چه دَ ګُناه بدل مرګ دے خو دَ خُدائے بخښنه زمُونږ په مالِک عيسىٰ مسيح کښے دَ تل ژوندُون دے .
زما ورُوڼو ! تاسو نۀ پوهيږئ څۀ ؟ زَۀ تاسو ته ځکه وايم چه څۀ نه څۀ په شريعت پوهيږئ چه سړے دَ شريعت تر هغے پابند دے تر څو چه هغه ژوندے وى .
دَ هغے نه پس دَ مِثال په طور يوه وادۀ شوے ښځه تر هغے دَ خپل خاوند پابنده ده تر څو چه هغه ژوندے وى ، خو که دَ هغے خاوند مړ شى نو بيا هغه دَ وادۀ دَ شرعى پابندو نه خلاصه شى .
نو په دے وجه که هغه دَ خپل خاوند په ژوندانۀ دَ بل سړى سره لاړه شى نو هغه زِنا کوى ، خو که چرے دَ هغے خاوند مړ شى نو هغه دَ شريعت په مُطابق آزاده ده ، نو هغه که چرے بيا دَ بل سړى سره وادۀ وکړى نو زِنا کاره نۀ وى .
نو زما ورُوڼو ! تاسو هم دَ شريعت نه په خپل مرګ آزاد شوى يئ ځکه تاسو دَ عيسىٰ دَ وجُود سره تړلى يئ اؤ اوس دَ هغۀ خپل شوى يئ چه هغه دَ مړو نه بيا ژوندے شوے دے ، دَ دے دَ پاره چه مُونږ دَ خُدائے ښۀ خدمت وکړُو .
څۀ وخت چه مُونږ دَ خپل اِنسانى فطرت په مُطابق ژوند تيرولو نو زمُونږ دَ ګُناهُونو خواهشات دَ شريعت په وجه رابيداريدل چه نتيجه ئے مرګ ده .
خو اوس چه مُونږ دَ هغه څيزُونو دَ پاره مړۀ يُو دَ کُومو چه مُونږ پابندى کړے وه نو مُونږ دَ شريعت نه په دے شان آزاد يُو چه دَ خُدائے دَ رُوح په نوى شان خدمت وکړُو ، نۀ په زوړ شان دَ ليکلى شوى شريعت په مُطابق .
نو مُونږ به بيا څۀ ووايو ؟ آيا شريعت ګُناه دے څۀ ؟ يقيناً چه نه ! خو که شريعت نۀ وے نو زَۀ به په ګُناه پوهه شوے نۀ وے ، ولے چه ما به دا هيڅ کله هم نۀ وے پيژندلے چه لالچ څۀ شے وى ، که چرے شريعت دا نۀ وے ويلے چه ” تاسو لالچ مه کوئ . “
هم دَ دے حُکم په وسيله ګُناه ته داسے موقع په لاس ورغله چه په ما کښے ئے هر قِسم لالچ پيدا کړو . چه شريعت نۀ وى نو ګُناه مړه ده .
يو وخت داسے وو چه دَ شريعت په غير موجُودګئ کښے زَۀ ژوندے وم ، خو هر کله چه حُکم راغے نو ګُناه ژوندئ شوه اَؤ زَۀ مړ شوم .
اَؤ کُوم حُکم چه زما دَ ژوند دَ پاره وو ، زما دَ پاره مرګ شو .
ځکه چه ګُناه په شرعى حُکم کښے موقعه ومُوندله اَؤ زَۀ ئے وغُلولم اَؤ دَ شريعت په حُکمُونو ئے مړ کړم .
نو ځکه شريعت پاک دے اَؤ حُکم ئے هم پاک دے اَؤ اِنصاف اَؤ ښۀ دے .
نو بيا مُونږ دا وئيلے شُو ، څۀ چه دا ښه څيز ګنى زما دَ پاره مرګ شو ؟ نه ، هيڅ کله نه ! دا خو ګُناه وه چه زَۀ ئے دَ ښۀ څيز په وسيله ووژلم اَؤ هم په دے شان ګُناه خپل اصلى شکل ښکاره کړو . اَؤ دغه شان دَ حُکم په وسيله ګُناه دَ نور کله نه زياته بده شوه .
مُونږ پوهيږو چه شريعت رُوحانى دے خو زَۀ غير رُوحانى يم اَؤ په ګُناه خرڅ شوے يم .
زَۀ نۀ پوهيږم چه څۀ کُوم ؟ څۀ چه زَۀ کول غواړم ، هغه نۀ کوم ، بلکه هغه کوم چه ترے نفرت لرم .
خو که چرے څۀ چه زَۀ کوم ، هغه نۀ خوښوم ، نو منم چه شريعت درست دے .
نو بيا دَ هغۀ کوُونکے زَۀ نۀ يم بلکه ګُناه ده چه په ما کښے موجُوده ده ، هغه ئے کوى .
ځکه چه ما ته معلُومه ده چه زما په ذات کښے هيڅ نيکى نِشته ، مطلب مے دَ خپل اِنسانى فطرت نه دے ، ځکه چه زَۀ دَ نيکئ کولو خواهش لرم خو کولے ئے نۀ شم .
زَۀ چه څۀ نيکى کول غواړم ، نۀ ئے کوم ، خو چه زَۀ څۀ بد کول نۀ غواړم ، هغه کوم .
اَؤ که څۀ چه زَۀ کول نۀ غواړم هغه کوم ، نو ښکاره خبره ده چه کوُونکے ئے زَۀ نۀ يم بلکه هغه ګُناه ده چه په ما کښے ده .
نو بيا ما دا اُصول هغه وخت معلُوم کړو چه هر کله چه زَۀ نيکى کول غواړم نو صرف بدى کولے شم .
زَۀ په باطن کښے دَ خُدائے په شريعت خوشحاله يم .
خو زَۀ چه دَ خپل وجُود په اَندامُونو کښے يو بل شريعت وينم چه هغه زما دَ عقل دَ منلى شوى شريعت سره په جنګ دے اَؤ ما دَ ګُناه په هغه شريعت کښے قيدوى چه زما په اَندامُونو کښے دے .
هائے زَۀ څومره غم زپلے سړے يم ! نو هغه څوک دے چه ما به دَ مرګ دَ وجُود نه راخلاص کړى ؟
زمُونږ دَ مالِک عيسىٰ مسيح په وسيله دَ خُدائے شکر دے ! غرض دا چه زَۀ په باطن کښے دَ خُدائے دَ شريعت خدمت کوم خو په اِنسانى فطرت کښے دَ ګُناه دَ شريعت خدمت کوم .
لنډه دا چه څوک چه دَ عيسىٰ مسيح سره يووالے لرى ، دَ هغوئ مُجرم کيدل نِشته .
ځکه چه په عيسىٰ مسيح کښے دَ ژوند ورکُوونکى دَ رُوح شريعت زَۀ دَ ګُناه اَؤ دَ مرګ له شريعت نه آزاد کړلم .
اَؤ هغه څۀ چه شريعت نۀ شو پُوره کولے ځکه چه اِنسانى فطرت کمزورے وو ، نو خُدائے داسے وکړل چه خپل زوئے ئے په ګُناه ګار اِنسانى وجُود کښے راواستولو اَؤ دَ ګُناه کِفاره ئے کړو اَؤ دغسے هغۀ ګُناه په اِنسانى فطرت کښے مُجرمه کړه ،
دَ دے دَ پاره چه دَ شريعت هغه حُکم په مُونږ کښے پُوره شى چه دَ رُوح په مُطابق ژوندُون تيروو ، نۀ چه دَ اِنسانى فطرت په مُطابق .
هغه څوک چه اِنسانى دى نو دَ اِنسانى فطرت په مُطابق اوسى اَؤ څوک چه رُوحانى دى نو هغوئ دَ رُوح په مُطابق اوسى .
په انِسانى فطرت کښے دَ اوسيدلو اَنجام مرګ دے اَؤ په رُوح کښے دَ اوسيدلو اَنجام ژوندُون اَؤ سلامتى ده .
ځکه چه اِنسانى فطرت لرُونکے دَ خُدائے سره دُښمنى کوى اَؤ دا دَ خُدائے دَ شريعت تابعدارى نۀ ده اَؤ نۀ کيدے شى .
هغه څوک چه دَ اِنسانى فطرت په مُطابق اوسى ، هغوئ هيڅ کله هم خُدائے رضا کولے نۀ شى .
تاسو دَ اِنسانى فطرت په مُطابق نۀ يئ خو دَ رُوح په مُطابق يئ ، که دَ خُدائے رُوح په تاسو کښے اوسى . اَؤ که څوک دَ مسيح رُوح نۀ لرى نو هم دَ هغۀ نۀ دے .
خو که چرے مسيح په تاسو کښے اوسى نو دَ هغۀ رُوح ستاسو دَ پاره ژوندُون دے ، ځکه چه خُدائے دَ خپل ځان سره تاسو صادِق کړلئ سره دَ دے چه وجُود مو دَ ګُناه په وجه مړ دے .
که چرے دَ خُدائے رُوح په تاسو کښے اوسى نو بيا خُدائے چا چه عيسىٰ دَ مړو نه ژوندے کړے دے ، به ستاسو دے فانى وجُودونو ته هم نوے ژوند ورکړى ، دَ هغۀ دَ رُوح په وسيله چه په تاسو کښے اوسى .
اَئے زما ورُوڼو ! دَ دے مطلب دا دے چه مُونږ مجبُور خو يُو ، خو داسے نه چه دَ اِنسانى فطرت په مُطابق ژوندُون تير کړو .
که چرے تاسو دغسے ژوند تير کړئ نو خود به مرئ ، خو که چرے دَ رُوح په وسيله تاسو دَ وجُود ټول اِنسانى خواهشات مړۀ کړئ نو بيا به تاسو ژوندى پاتے شئ .
ځکه چه هر څوک چه دَ خُدائے دَ رُوح په هدايت چليږى ، هغه دَ خُدائے بچى دى .
اَؤ کوم رُوح چه تاسو مُوندے دے ، هغه دَ غُلامئ هغه رُوح نۀ دے چه تاسو بيا ويره وى ، خو هغه رُوح دے کُوم چه مُونږ بچى جوړوى اَؤ مُونږ دَ دے قابل کوى چه مُونږ ووايو ، ” آبا ! “ يعنے ، ” اَئے پلاره ! “
په دے وئيلو سره دَ خُدائے رُوح زمُونږ دَ رُوح سره هم دا وائى دَ دے ګواهئ دَ پاره چه مُونږ دَ خُدائے بچى يُو ،
اَؤ چه بچى يُو نو وارثان هم يُو . مُونږ دَ خُدائے وارثان اَؤ دَ مسيح په ميراث کښے شريک يُو ، که داسے وى چه مُونږ دَ هغۀ دَ تکليفُونو په زغملو کښے شامل يُو نو دَ هغۀ په جلال کښے به هم شامل شُو .
زما په خيال کښے دَ دے وخت دا تکليفُونه چه مُونږ ئے زغمُو دَ هغه جلال سره هيڅ مُطابقت نۀ لرى کُوم چه په مُونږ باندے ظاهريدُونکے دے .
دا پيدا کړے مخلُوقات ډير په بے صبرئ سره دَ خُدائے دَ بچو دَ ظهُور منتظر دى .
ځکه چه مخلُوقات دَ فنا تابع کړے شول ، نۀ دَ هغوئ په رضا بلکه دَ خُدائے په رضا ، خو دا ئے اُميد وو
چه مخلُوقات به يوه ورځ دَ فنا کيدو نه آزاد شى اَؤ دَ خُدائے دَ بچو دَ جلال په آزادئ کښے به شامل شى .
تر دے پُورے مُونږ ته دا معلُومه ده چه ټول مخلُوقات تر اوسه هر چرته ناقلاره دى ، داسے لکه چه دَ ماشُوم دَ زيږيدو دَ وخت دړدُونه وى .
يواځے مخلُوقات نه بلکه مُونږ هم ، چا ته چه رُوح دَ وړومبئ ميوے په څير ورکړے شوے دے چه په خپل باطن کښے ناقلاره يُو اَؤ مُونږ په دے اِنتظار کښے يُو چه خُدائے مُونږ په خپل زوئے والى کښے واخلى اَؤ زمُونږ ټول وجُود آزاد کړى .
ځکه چه دَ دے اُميد په وسيله مُونږ خلاصُون ومُوندو ، خو که مُونږ دَ هغه څيز اُميد کوُو چه مُونږ ئے وينو نو هغه رښتينے اُميد نۀ دے . څوک دَ هغه څيز اُميد کوى چه وينى ئے ؟
خو که چرے مُونږ دَ هغه څيز په اُميد يُو چه لا ئے نۀ وينو نو بيا به په صبر سره دَ هغۀ اِنتظار کوُو .
رُوحُ القُدس هم په دے شان زمُونږ په کمزورتياؤ کښے مدد کوى . مُونږ ته دا هم نۀ ده معلُومه چه دُعا څنګه کول په کار دى خو رُوحُ القُدس په اسويلو زمُونږ شفاعت کوى چه په لفظُونو کښے نۀ شى بيان کيدلے .
اَؤ خُدائے څوک چه زمُونږ دَ زړُونو ليدُونکے دے ، هغۀ ته دا معلُومه ده چه دَ دے رُوحُ القُدس خيال څۀ دے ځکه چه هغه دَ خُدائے دَ خلقو دَ پاره دَ خُدائے دَ مرضئ په مُطابق شفاعت کوى .
اَؤ لکه چه مُونږ ته معلُومه ده چه خُدائے په هر څيز کښے دَ هغوئ دَ پاره ښۀ پيدا کوى څوک چه دَ خُدائے سره مينه لرى اَؤ دَ هغۀ دَ مرضئ په مُطابق رابللے شوى دى .
ځکه چه خُدائے خپل خلق دَ هغه وخت راسے پيژندل چه دوئ لا نۀ وُو اَؤ بيا ئے حُکم وکړو چه دوئ دِ دَ هغۀ دَ زوى دَ صُورت په شان شى ، دَ دے دَ پاره چه هغه په دے ټولو ورُوڼو کښے مشر ورور وګرزى .
اَؤ هم دا دَ مخکښے نه مُقرر کړى شوى هم وُو اَؤ هغه څوک چه هغۀ رابللى دى ، هغه ئے صادِقان کړى هم دى ، اَؤ هغه څوک چه دَۀ صادِقان کړى دى ، هغوئ ته ئے خپل جلال هم وربخښلے دے .
نو اوس مُونږ دَ دے خبرو په حق کښے څۀ وئيلے شُو ؟ که خُدائے زمُونږ په طرف دے نو بيا زمُونږ مُخالف څوک کيدے شى ؟
هغۀ خو خپل زوئے هم پرے نۀ ښودو اَؤ زمُونږ ټولو دَ پاره ئے قربان کړو ، نو دَ دے بخښنے سره به نور ټول څيزُونه رانۀ کړى څۀ ؟
څوک دَ خُدائے په غوره کسانو باندے اِلزام لګولے شى ؟ چه خُدائے په خپله دوئ صادِقوى ،
نو بيا څوک دوئ مجرمان کولے شى ؟ دا مسيح دے چه مړ شو اَؤ دَ دے نه لا سيوا دا چه دَ مړو نه بيا ژوندے کړے شو چه دَ خُدائے په ښى لاس ناست دے اَؤ بے شکه چه زمُونږ شفاعت کوى .
نو بيا هغه کُوم څيز دے چه مُونږ به دَ مسيح دَ مينے نه جُدا کړى ؟ آيا سختے يا مُصيبتُونه داسے کولے شى ؟ آيا ظُلم ، زياتے ، لوږه ، بربنډتوب ، خطرے يا تُوره داسے کولے شى ؟
لکه چه په صحيفو کښے راغلى دى چه : ” مُونږ ټوله ورځ دَ مرګ سره ستا په خاطر مخامخ کيږُو ، اَؤ مُونږ سره دَ حلاليدُونکو ګډو په شان سلوک کيږى . “
خو بيا هم دَ دے هر څۀ سره ښکاره کامله فتح بيا مُومُو دَ هغه چا په وسيله څوک چه مُونږ سره مينه کوى !
ځکه چه زما دا باور دے چه دَ خُدائے دَ مينے نه چه مُونږ ئے په خپل مالِک عيسىٰ مسيح کښے لرو ، نۀ مرګ اَؤ نۀ ژوندُون ، نۀ فرښتے ، نۀ نور آسمانى حاکمان ، نۀ قُوتُونه ،
نۀ اوسنى اَؤ نۀ راتلُونکى څيزُونه ، نۀ پاسنئ دُنيا اَؤ نۀ لاندينئ دُنيا اَؤ نۀ په څۀ مخلُوقات کښے داسے هيڅ څيز نِشته چه مُونږ جُدا کولے شى .
رښتيا وايم ځکه چه زَۀ په مسيح پورے تعلق لرم ، دروغ نۀ وايم ، اَؤ زما خپل ضمير دَ رُوحُ القُدس په وسيله زما ګواه دے
چه زما دَ قومى خپلوانو دَ خاطره زما په زړۀ کښے ډير غم اَؤ نۀ ختميدوُنکے دړد دے .
ځکه چه زما خوښه ده چه زَۀ دِ دَ خپلو ورُوڼو دَ خاطره چه زما قومى خپلوان دى ، لعنتى شم اَؤ دَ دوئ دَ پاره دِ زَۀ دَ مسيح نه جُدا شم .
هغوئ اِسرائيليان دى اَؤ هغوئ دَ خُدائے بچى بللے شوى دى اَؤ دَ جلال حقدار اَؤ دَ وعدے ، اَؤ شريعت اَؤ عبادت اَؤ لوظُونه ټول دَ هغوئ دى .
دَ قوم بزرګان دَ هغوئ دى اَؤ دَ هغوئ نه په اِنسانى طور مسيح هم پيدا دے چه خُدائے دے اَؤ له ټولو نه اُوچت دے اَؤ تل تر تله دَ ثنا لائق دے ، آمين .
دا نامُمکنه ده چه دَ خُدائے کلام غلط ثابت شوے وى ځکه چه دَ يعقُوب ټول اَؤلاد غوره اِسرائيليان نۀ دى .
اَؤ نۀ دَ اِبراهيم ټول اَؤلاد دَ خُدائے بچى دى ، خو لکه چه صحيفے وائى چه : ” دَ اِسحاق په نسل کښے به ستا اَؤلاد پيدا کيږى . “
مطلب دا چه هغوئ چه دَ جِسم په مُطابق وزيږيدل ، هغوئ دَ خُدائے زامن نۀ دى بلکه دَ خُدائے دَ وعدے په مُطابق زيږدلى دَ اِبراهيم اَؤلاد بللے شى .
ځکه چه وعده داسے وه چه ” په مُقرر وخت به زَۀ راځم اَؤ ساره به يو زوئے راؤړى . “
خو خبره تر دے نۀ ده ، ځکه چه دَ رِبقه دَ دوؤ زامنو يو پلار وو ، يعنے زمُونږ نيکۀ اِسحاق
نو ربقے ته دَ هغوئ دَ زيږيدو نه آګاهو ووئيلے شول چه په هغه وخت کښے چه هغوئ لا هيڅ ښۀ يا بد نۀ وُو کړى ، خو بيا هم دَ دے دَ پاره چه دَ خُدائے هغه ټاکلے مقصد تر سره شى کُوم چه دَ عمل په وسيله نۀ دے بلکه دَ خُدائے په بلنه ،
نو هغے ته وئيلى شوى وُو چه : ” مشر به دَ کشر خادم وى . “
اَؤ دا په صحيفو کښے ليکلى دى چه : ” يعقُوب سره مے مينه وکړله اَؤ عيساؤ سره کينه . “
نو په دے باب کښے مُونږ څۀ ووايُو ؟ آيا خُدائے بے اِنصافه دے څۀ ؟ هيڅ کله نه .
لکه چه هغۀ مُوسىٰ ته ووئيل چه : ” په چا چه زَۀ رحم کوم ، په هغه به ئے کوم اَؤ په چا چه زَۀ ترس کوم ، په هغه به ئے کوم . “
نو دا به بيا په خوښوُونکى يا کوُونکى پورے نۀ ده بلکه دَ خُدائے په رحم باندے ده .
لکه چه صحيفه فرعون ته وائى چه : ” ما تۀ دَ دے مقصد دَ پاره پيدا کړے ئے چه په تا خپل قُدرت ښکاره کړم اَؤ چه زما نُوم په توله دُنيا کښے ښکاره شى . “
دغه شان هغه دَ خپلے رضا په مُطابق په چا رحم کوى اَؤ بعضے سختوى هم .
نو تۀ به ما ته وايئے چه بيا خُدائے سړے ولے ملامتوى ځکه چه دَ هغۀ دَ مرضئ مُخالفت څوک کولے شى ؟
اَئے صاحبه ! تۀ څوک يئے چه خُدائے ته به واپس جواب ورکوے ؟ ” آيا يو لوښے کُلال ته دا وئيلے شى چه تا زَۀ په دے رنګ ولے ساز کړلم ؟ “
بے شکه کُلال چه دَ خټے سره څۀ کول غواړى ، هغه کولے شى . آيا هغه دَ مرضئ خاوند نۀ دے چه دَ دغه خاؤرے نه دوه لوښى جوړ کړى ، يو دَ خاص اِستعمال دَ پاره اَؤ بل دَ عام اِستعمال دَ پاره ؟
خو څۀ خبره ده ، که دَ خُدائے مرضى وه چه خپل غضب وښائى اَؤ خپل طاقت څرګند کړى نو ځکه ئے دَ غضب هغه لوښو سره ډير صبر وکړو چه دَ ورک کيدو دَ پاره تيار شوى وُو ،
له پاره دَ دے چه دَ خپلے لويئ دولت دَ رحم په لوښو څرګند کړى کُوم ئے چه اول دَ لويئ دَ پاره ساز کړى وُو .
هغه مُونږ يُو چه هغۀ نۀ يواځے دَ يهُوديانو نه خو هم ئے دَ غير يهُوديانو نه رابللى يُو .
لکه چه ئے دَ هوشع په کتاب کښے ليکلى دى چه : ” څوک چه زما اُمت نۀ وو ، هغوئ ته به خپل اُمت ووايم ، اَؤ کُوم قام چه محبُوب نۀ وو ، هغۀ ته به خپل محبُوب ووايم .
ځکه چه په کُوم ځائے کښے چه هغوئ ته دا وئيلے شوى وُو چه تاسو زما اُمت نۀ يئ ، هغوئ ته به دَ رب الحئ زامن ووئيلے شى . “
خو يشعياه دا خبره دَ بنى اِسرائيلو په حق کښے په چغو وائى چه : ” سره دَ دے چه بنى اِسرائيل به دَ سمندر دَ شګو په شان بے شميره وى ، خو لږ به ئے خلاصُون ومُومى ،
ځکه چه دَ رب په مزکه عدالت به لنډ اَؤ آخرى وى . “
لکه چه يشعياه وړاندے هم وئيلى وُو چه : ” که رب العاسکر مُونږ ته زمُونږ دَ نسل نه څۀ باقى نۀ وے پريښے نو مُونږ به دَ صدُوم دَ ښار په شان شوى وُو اَؤ دَ عُموره دَ ښار په حساب به راغلى وُو . “
نو بيا مُونږ څۀ ووايُو ؟ چه غير يهُودى قومُونه چه دَ خُدائے سره دَ صادِق کيدلو کوشِش ئے ونۀ کړو خو هغۀ هغوئ دَ ايمان په وسيله صادِق کړل .
خو بل پلو چه بنى اِسرائيلو چه دَ شريعت په وسيله دَ خُدائے سره دَ صادِق کيدلو کوشِش وکړو نو هغوئ کامياب نۀ شول .
داسے ولے وشول ؟ دَ دے وجه دا وه چه دَ هغوئ کوشِش دَ ايمان په وسيله نۀ وو بلکه په عمل وو . هغوئ په کاڼى تيندک وخوړلو .
لکه چه صحيفے وائى چه : ” ګورئ ، زَۀ دلته په صيُون کښے دَ تيندک يو کاڼے اَؤ دَ غورزولو دَ پاره يو ګټ ږدم ، خو څوک چه په هغۀ ايمان لرى ، هغه به شرمولے نۀ شى . “
ورُوڼو ! زما دَ زړۀ خوښه اَؤ دَ خُدائے نه دُعا ده چه زما خپل خلق خلاصُون ومُومى .
دَ خُدائے په حقله دَ هغوئ دَ جوش ګواهى کوم خو هغه يو غلط جوش دے .
ځکه چه هغوئ نۀ پيژنى چه خُدائے څنګه بنى آدم صادِقوى خو هغوئ په خپلو عملُونو سره دَ صادِق کيدلو کوشِش کوى ، ځکه خو هغوئ دَ خُدائے دَ صداقت تابعدار شوى نۀ دى .
په مسيح دَ شريعت هدف انجام ته رسيدلے دے ، دَ دے دَ پاره چه هر څوک چه پرے ايمان راؤړى ، دَ خُدائے سره به صادِق وى .
دَ شرعى صداقت په باب کښے مُوسىٰ ليکلى دى چه : ” هر څوک چه دَ شريعت په مُطابق داسے کوى نو هغه به په دے ژوندُون بيا مُومى . “
خو کُوم صداقت چه په ايمان راځى صحيفه وائى چه : ” ځان ته داسے مه وايه چه څوک پاس آسمان ته ختلے شى ؟ “ دَ دے دَ پاره چه مسيح لاندے راولى .
” اَؤ څوک لاندے تحت الثرىٰ ته تلے شى ؟ “ چه مسيح دَ مړو نه راپاڅوى .
خو هغه څۀ وائى ؟ ” کلام درسره نزدے دے ، دا ستا په شُونډو اَؤ ستا په زړۀ کښے دے . “ دا دَ ايمان کلام دے چه مُونږ ئے بيانوُو .
ځکه که ستا په خُلۀ دا اِقرار وى چه عيسىٰ مالِک دے اَؤ په زړۀ کښے دِ دا ايمان وى چه خُدائے هغه دَ مړو نه راپاڅولو نو تۀ به خلاصُون بيا مُومے .
ولے چه مُونږ په زړۀ سره ايمان راؤړو اَؤ خُدائے مُونږ صادِقوى ، اَؤ په خُلۀ دا اِقرار کوُو نو خلاصُون به بيا مُومُو .
صحيفه وائى چه : ” هر څوک چه په هغۀ ايمان لرى ، هغه به شرمولے نۀ شى . “
نو دلته په يهُودى اَؤ په غير يهُودى کښے هيڅ فرق نِشته ځکه چه هم دغه يو خُدائے دَ ټولو مالِک دے اَؤ دَ هر چا دَ پاره چه هغۀ ته زارى کوى ، غنى دے .
لکه چه صحيفے وائى چه : ” هر هغه څوک چه دَ مالِک په نُوم زارى کوى ، هغه به خلاصُون بيا مُومى . “
نو په چا چه هغوئ ايمان نۀ لرى نو هغۀ ته به زارى څنګه وکړى ؟ اَؤ دَ چا په باب کښے ئے چه څۀ آؤريدلى نۀ وى ، په هغۀ به ايمان څنګه راؤړے شى ؟ اَؤ څوک چه ورته وعظ ونۀ کړى نو څنګه به آؤرى ؟
اَؤ تر څو چه دَ دے کار دَ پاره ونۀ ليږلے شى نو هغه به وعظ څنګه وکړى ؟ دا هغه څۀ دى چه صحيفے وائى چه : ” دَ زيرى راوړُونکو قدمُونه څنګه ښکلى دى ! “
خو ټول دَ زيرى فرمانبردار نۀ شول لکه چه يشعياه وائى چه : ” اَئے ربه ! چا زمُونږ په زيرى يقين وکړو ؟ “
اَؤ ايمان دَ زيرى په آؤريدلو پيدا کيږى اَؤ آؤريدل دَ مسيح په باب کښے دَ زيرى ورکولو نه .
خو زَۀ تپوس کوم چه آيا دا دوئ چرے هم آؤريدلى نۀ وُو ؟ بے شکه چه آؤريدلى ئے وُو ، څنګه چه ليکلى دى : ” دَ هغوئ آواز په ټوله دُنيا کښے آؤريدلے شوے وو ، اَؤ دَ هغوئ کلام دَ دُنيا ټولو استوګنو حدُونو پورے رسيدلے وو . “
خو زَۀ بيا تپوس کوم چه آيا بنى اِسرائيلو دا نۀ پيژندو ؟ اول خو مُوسىٰ دا وائى چه ” دَ داسے خلقو په وسيله چه قوم ورته نۀ شى وئيلے زَۀ به ستاسو غيرت راوپاروم ، اَؤ دَ کم عقل قوم په وسيله به مو قهر راولړزوم . “
خو يشعياه په نوره زړه ورتيا بيان کوى ، هغه وائى چه : ” زَۀ هغه چا ومُوندلم چا چه زما لټُون نۀ کولو ، اَؤ زَۀ هغه چا ته ښکاره څرګند کړے شوم چا چه زما په باب کښے پوښتنه نۀ کوله . “
خو دَ بنى اِسرائيلو په حقله هغه وائى چه : ” ټوله ورځ مے هغه خلقو ته لاسُونه اُوږدۀ کړل چه نافرمانه دى اَؤ چه مُخالفے خبرے کوى . “
نو بيا زَۀ تپوس کوم چه آيا خُدائے خپل اُمت رد کړے دے څۀ ؟ بلکل نه ! ولے چه زَۀ هم بنى اِسرائيل يم دَ اِبراهيم دَ نسل نه يم اَؤ دَ بنيامين له خيل نه .
خُدائے خپل اُمت نۀ دے رد کړے چه پخوا ئے غوره کړے وو . تاسو خبر نۀ يئ چه صحيفے دَ اِلياس په حقله څۀ وائى ؟ چه اِلياس څنګه دَ خُدائے سره دَ بنى اِسرائيلو په خلاف بحث کوى چه :
” مالِکه ! هغوئ ستا نبيان مړۀ کړى دى ، ستا قُربانګاه ئے نړولے ده ، اَؤ زَۀ يواځے پاتے شوے يم اَؤ هغوئ زما په ژوندُون پسے دى . “
خو خُدائے هغۀ ته څۀ جواب ورکړو ؟ ” ما ځان ته اُووۀ زره سړى ساتلى دى چه دروغجن خُدائے بعل ته په سجده شوى نۀ دى . “
هم دغه شان په موجُوده وخت کښے يو بقايا ټولئے پاتے شوے دے چه دَ خُدائے په فضل غوره کړے شوے دے .
که چرے دا په فضل وى نو بيا دَ دے بُنياد په کړى عمل نۀ دے ، اَؤ که نه ، نو فضل بيا فضل پاتے نۀ شو .
نو بيا څۀ ؟ اِسرائيلو چه څۀ لټول ، هغه ئے ونۀ مُوندل بلکه څو غوره کړو ومُوندل ، نور دَ خُدائے بلنے ته کاڼۀ شول .
هم دغه شان ليکلى شوى دى چه : ” خُدائے ورله دَ پرکالئ رُوح ورکړو . هغۀ دوئ ته تر نن ورځے پورے داسے سترګے چه ليدلے نۀ شى اَؤ غوږُونه چه آؤريدلے نۀ شى ، ورکړل . “
اَؤ په دے رنګ داؤد وائى چه : ” دَ هغوئ دسترخوان دِ جال اَؤ دام شى چه هغوئ په خپله په کښے راګير شى .
دَ هغوئ په سترګو دِ داسے تيارے راشى چه ليدے نۀ شى ، دَ هغوئ شا هر وخت ټيټه ساته . “
خو اوس زَۀ تپوس کوم ، کله چه هغوئ تيندک وخوړلو نو هغوئ دَ تل دَ پاره پريوتل څۀ ؟ نه ، بيخى نه ! بلکه دَ هغوئ دَ تيندک خوړلو په سبب غير يهُوديانو خلاصُون ومُوندو ، نو په دے سبب يهُوديانو له هغوئ سره حسد وکړو .
خبره داسے ده ، که دَ يهُوديانو قصُور دَ دُنيا دَ پاره دَ برکت وسيله وګرزولے شوه اَؤ دَ هغوئ پريوتل هم دَ غير يهُوديانو دَ پاره دَ برکت وسيله وګرزولے شوه نو په هغوئ کښے دَ بچ کوُونکو شمار پُوره کيدل به دَ څومره زيات برکت وسيله وى .
خو زَۀ تاسو غير يهُوديانو ته څۀ خبرے کول غواړم . زَۀ دَ غير يهُوديانو رسُول يم اَؤ دَ خپل خدمت لوئى بيانوم ،
چه دغه شان زَۀ په خپل قوم کښے غيرت پيدا کړم چه په هغوئ کښے ځنے خلاصُون ومُومى .
ځکه چه که دَ هغوئ رد کيدل دَ دُنيا پُخلا کيدل شول نو دَ هغوئ بيا قبليدل به مړو ته دَ ژوندُون نه څۀ کم نۀ وى ؟
که چرے دا دَ اوړو اولنئ پيړه پاکه وه نو نور اوړۀ به هم پاک وى اَؤ که چرے بيخ پاک وى نو څانګے به هم پاکے وى .
خو که چرے دَ ښونۀ ځنے څانګے پريکړے شوى وى ، اَؤ تۀ چه ځنګلى ښون وے ، په هغه ونه کښے پيوند کړے شوے وے اَؤ دَ هغۀ په غوړو جرړو کښے شريک شوے ،
نو خپل ځان دَ هغه څانګو نه ښۀ مه ګڼه . که چرے ته داسے کوے نو ياد لره چه دا تۀ نه يئے چه بيخ له وده ورکوے بلکه دا بيخ دے چه تۀ پرے پائے .
تۀ به وايئے چه ” څانګے دَ دے دَ پاره پريکړے شوے چه زَۀ په کښے پيوند کړے شم . “
ستا خبره په ځائے ده ، هغوئ په دے وجه پريکړے شوے چه ايمان ئے نۀ راؤړو اَؤ دَ ايمان دَ مخه تا خپل ځائے نيولے دے . نو فخر مه کوه بلکه ويريږه .
ځکه که چرے خُدائے اصلى څانګے پرے نۀ ښولے نو هغه به تا هم معاف نۀ کړى .
دَ خُدائے دَ رحم اَؤ دَ غضب خيال ساته ، غضب په هغه چا څوک چه پريوتى دى اَؤ مهربانى په تا که چرے تۀ دَ هغۀ په رحم کښے اوسے ، ګنى تۀ به هم پريکړے شے .
اَؤ که چرے يهُوديان دَ ايمان نه نور رُوګردانه نۀ وى نو هغوئ به بيا پيوند کړے شى ، ځکه چه دا دَ خدائے په طاقت کښے ده چه هغوئ بيا پيوند کړى .
ځکه چه که چرے تۀ دَ خپل ځنګلى ښونۀ دَ ونے نه راپريکړے شوے اَؤ دَ خپل فطرت بر خلاف دَ اصلى ښونۀ سره پيوند شوے نو هغوئ به څومره په آسانه پيوند شى کُومے چه دَ ښونۀ خپلے څانګے دى .
زما ورُوڼو ! دا ځکه چه دلته يو پټ حقيقت دے کُوم چه زَۀ غواړم چه تاسو ته ئے څرګند کړم ، دَ دے دَ پاره چه تاسو ځان بے ځايه عقلمند ونۀ ګڼئ ، اَؤ هغه دا دے چه دَ اِسرائيل يوه برخه به تر هغے سخته وى تر څو چه غير قومُونه پُوره پُوره په دے کښے داخل شوى نۀ وى .
اَؤ هر کله چه دا تر سره شى نو ټول اِسرائيل به دَ صحيفو دَ دے وعدے په مُطابق خلاصُون بيا مُومى چه : ” خلاصوُونکے به دَ صيون نه راپورته شى . هغه به دَ يعقُوب دَ نسل نه بے دينى لرے کړى .
اَؤ دا هغه وعده ده چه زَۀ به ئے دَ هغوئ سره کوم . کله چه دَ هغوئ ګُناهُونه لرے کړم . “
دَ زيرى دَ مُخالفت په وجه خو هغوئ ستاسو دَ خاطره دَ خُدائے دُښمنان دى خو دَ خُدائے دَ غوره والى په وجه هغوئ دَ خپلو نيکُونو دَ مخه په هغۀ ګران دى
ځکه چه دَ خُدائے نعمتُونه اَؤ دَ هغۀ بلنه بدليدے نۀ شى .
اَؤ لکه څرنګه چه مخکښے تاسو دَ خُدائے نافرمانه وئ اَؤ اوس چه دَ هغۀ رحم دَ هغوئ دَ نافرمانئ دَ کبله په تاسو شوے دے .
نو اوس چه تاسو رحم مُومئ ، هغوئ نافرمانى کوى چه په هغوئ هم رحم وشى .
ځکه خُدائے ټول بنى آدم په نافرمانئ کښے پريښول چه په ټولو باندے رحم وکړى .
واه ! دَ خُدائے دولت ، عِلم اَؤ پوهه څومره بے پايانه ده ، اَؤ دَ هغۀ اِنصاف څومره دَ اِدراک نه بهر دے اَؤ دَ هغۀ لارے څومره نا آشنا دى !
” دَ خُدائے په اِراده څوک پوهيدے شى ؟ څوک دَ هغۀ صلاح کار شو ؟
اَؤ چا هغۀ ته چرے دَ دے دَ پاره څۀ ورکړى دى چه دَ هغۀ نه هم څۀ واخلى ؟ “
دا ټول څيزُونه خُدائے پيدا کړى دى اَؤ دا ټول څيزُونه دَ هغۀ په وسيله اَؤ دَ هغۀ دَ پاره په وجُود کښے دى . دَ هغۀ ثنا دِ تل تر تله وى ! آمين .
دَ دے دَ پاره زما ورُوڼو ! زَۀ دَ خُدائے رحمتُونه تاسو ته دريادوم اَؤ درته خواست کوم چه خپل ځانُونه هغۀ ته دَ داسے ژوندئ قُربانئ دَ پاره وړاندے کړئ چه هغۀ ته قبُوله اَؤ مُناسب وى ، اَؤ ستاسو عبادت دِ دَ زړۀ اَؤ پوهے دواړو له رُويه معقُول وى
خپل ځان دَ دے موجُوده دُنيا په شان مه جوړوئ ، بلکه بويه چه ستاسو پوهه بيا نوے کړے شى اَؤ دَ دے په وسيله ستاسو فطرت بالکل بدل شى . بيا به هله تاسو دَ دے قابل شئ اَؤ په دے به پوهه شئ چه دَ خُدائے رضا څۀ ده اَؤ دا به وپيژنئ چه هغه ښه څۀ دے چه قبليدُونکے اَؤ کامل دے .
دَ هغه فضل دَ مخه کُوم چه ما ته راکړے شوے دے ، زَۀ په تاسو کښے هر چا ته دا وايم چه څرنګه چه ځان ګڼل په کار دى ، دَ هغے نه زيات څوک ونۀ ګڼئ بلکه دا چه څرنګ چه خُدائے هر چا ته دَ يوے اندازے په مُطابق ايمان ورکړے دے ، هغه دِ هم خپل ځان هغومره وګڼى .
لکه څرنګ چه زمُونږ په وجُود کښے ډير اَندامُونه دى اَؤ دَ ټولو اَندامُونو کار يو شان نۀ دے ،
دغه شان مُونږ هم ډير يُو اَؤ په خپلو کښے دَ يو بل اَندامُونه يُو اَؤ په مسيح کښے لکه يو وجُود شوى يُو .
اَؤ دَ هغه رحم په مُطابق چه په مُونږ شوے دے ، مُونږ ته قِسماقِسم نعمتُونه حاصل دى ، ځکه چه چا ته چه دَ خُدائے دَ کلام آورولو نعمت ورکړے شوے وى نو هغه دِ دَ خپل ايمان په اندازه کلام آؤروى .
که چرے خدمت ورکړے شوے وى نو په خدمت کښے دِ لګيا وى ، که اُستاذ وى نو په تعليم کښے دِ مشغُول وى ،
اَؤ که ناصح وى نو نصيحت دِ کوى ، خيرات تقسيم کوُونکے دِ سخاوت کوى اَؤ رهنما دِ پُوره په سرګرمئ رهنمائى کوى ، رحم کُوونکے دِ ښۀ په خوشحالئ رحم کوى .
مينه دِ بے ريا وى . دَ بدئ نه نفرت کوئ اَؤ دَ نيکئ سره ځان ونغاړئ .
اَؤ لکه دَ ورُوڼو دَ يو بل سره محبت کوئ اَؤ دَ عزت له رُويه يو بل ته ښۀ ګورئ .
په کار کښے سُستى مه کوئ ، رُوحانى جوش ژوندے ساتئ اَؤ دَ خُدائے خدمت کوئ .
په اُميد کښے خوشحاله ، په مُصيبت کښے صابر اَؤ په دُعا کښے مشغُول اوسئ .
دَ پاکانو په حاجتُونو کښے مدد کوئ اَؤ دَ مُسافرانو خيال ساتئ .
چه تاسو تنګوى دَ هغوئ خير غواړئ ، برکت ئے غواړئ ، بد ورته مه وايئ .
دَ خوشحالو سره خوشحالى کوئ ، دَ ژړيدُونکو سره ژړا کوئ .
پخپلو کښے په يو زړۀ اوسئ ، لوئے لوئے خيالُونه مه زغلوئ اَؤ دَ خوارانو خيال ساتئ اَؤ خپل ځان هوښيار مه بولئ .
دَ بدئ په بدله کښے دَ چا سره بدى مه کوئ . کُومے خبرے چه دَ هر چا په نظر کښے ښے دى ، هم هغه کوئ .
تر څو چه درنه کيدے شى نو دَ خپلے خوا نه دَ هر چا سره صُلح ساتئ .
اَئے زما غزيزانو ! خپل بدل مه آخلئ بلکه خُدائے ته موقع ورکړئ ، ځکه چه دا ليکلى شوى دى چه : ” خدائے فرمائى چه بدل آخستل زما کار دے ، بدل به زۀ آخلم . “
تر دِے چه : ” که دُښمن دِ وږے وى نو هغۀ له هم ډوډئ ورکړه اَؤ که تږے وى نو اوبۀ ورله ورکړه ، ځکه چه ستا په داسے کولو به اور پرے بل شى . “
دَ بدئ نه مغلُوب کيږه مه بلکه دَ نيکئ په وسيله په بدئ غالب شه .
هر څوک دِ دَ اِختيار دَ خاوندانو تابعدار وى ، ځکه چه داسے دَ اِختيار خاوند نِشته کُوم چه دَ خُدائے دَ طرفه نۀ وى اَؤ کُوم اِختيار لرُونکى چه موجُود دى ، هغه دَ خُدائے دَ طرفه دى .
نو هر څوک چه دَ اِختيار دَ خاوند سره مُقابله کوى ، هغه دَ خُدائے دَ اِنتظام مُخالفت کوى اَؤ څوک چه مُخالف وى ، هغه به سزا مُومى .
ځکه چه نيکو خلقو ته دَ حاکمانو نه هيڅ خطره نۀ وى خو بدکارو ته ضرور وى . نو که تۀ چرے دَ حاکِم په وړاندے زړه ور اوسيدل غواړے نو نيکى کوه اَؤ هغه به ستا صفت کوى
ځکه چه هغه ستا دَ ښيګړے دَ پاره دَ خُدائے خادم دے ، خو که چرے تۀ بدى کوے نو ويريږه ځکه چه هغۀ په لاس کښے تُوره بے فائدے نۀ ده آخستے . هغه دَ خُدائے خادم دے اَؤ دَ هغۀ دَ غضب مُوافق بدکارو له سزا ورکوى .
نو ځکه تابعدار اوسه ، دا نۀ يواځے دَ غضب دَ ويرے له کبله لازمه ده بلکه په دے هم چه زړۀ هم دا ګواهى ورکوى .
تۀ دَ دے دَ پاره ټيکس هم ورکوے چه دا ګڼے چه هغوئ دَ خُدائے خادمان دى اَؤ په دے خاص کار کښے هميشه مشغُول دى .
دَ ټولو حق پُوره کوه ، چا ته چه ټيکس ورکول وى ، هغوئ ته ټيکس ورکوه ، څوک چه دَ محصُول حقدار دى هغوئ ته محصُول ورکوه ، دَ چا چه ادب کول په کار دى ، دَ هغوئ اَدب کوه ، دَ چا چه عزت کول په کار دى ، دَ هغوئ عزت کوه .
په خپلو کښے دَ مُحبت نه بغير په بل هيڅ څيز کښے هم دَ چا پور په ځان مه ساتئ ځکه چه څوک چه دَ بل سره مُحبت کوى ، هغۀ په شريعت پُوره عمل وکړو .
ځکه چه دا حُکمُونه چه : ” زِنا مه کوئ ، خُون مه کوئ ، غلا مه کوئ ، حرص مه کوئ “ اَؤ دَ دے نه علاوه نور چه څۀ حُکمُونه دى ، دَ هغے ټولو خُلاصه په دے کښے ده چه : ” دَ خپل ګاونډى سره دَ خپل ځان په شان مينه مُحبت کوئ . “
مُحبت دَ خپل ګاونډى سره بد نۀ کوى ، په دے سبب مُحبت کول دَ شريعت پُوره کول دى .
اَؤ دَ وخت تقاضا پيژنئ ځکه چه اوس هغه وخت راغلے دے چه تاسو دَ خوبه بيدار شئ ، ولے څۀ وخت چه مُونږ ايمان راؤړے وو ، دَ هغے په نسبت اوس زمُونږ خلاصُون نزدے دے .
شپه ډيره تيره شوه ، ورځ په راختو ده ، نو بايد چه مُونږ دَ تيارے دَ کارُونو نه لاس واخلُو اَؤ دَ رڼا په کارُونو پسے ملا وتړُو ،
اَؤ چه دَ ورځے دَ رڼا په مُطابق ژوندُون تير کړُو ، نۀ چه په ګډا اَؤ نشه بازئ ، نۀ په مستئ ، نۀ په زِناکارئ اَؤ نۀ په شهوت پرستى ، نۀ په جګړے اَؤ حسد ،
بلکه په مالِک عيسىٰ مسيح ځان پټ کړئ اَؤ دَ وجُود دَ خواهشاتو دَ پاره تدبيرُونه مه کوئ .
دَ کمزورى ايمان خاوندان دَ ځان سره شامل کړئ خو دَ دے دَ پاره نه چه تاسو ورسره دَ هغۀ دَ خيالاتو بحث کوئ .
دَ يو خو دا عقيده ده چه دَ هر څيز خوړل روا دى اَؤ کمزورے ايمان لرُونکى تشه سبزى خورى .
دَ هر قِسم خوړُونکے دِ هغه چا ته سپک ونۀ ګورى څوک چه نۀ خورى ، اَؤ څوک چه نۀ خورى هغه دِ په خوړُونکى اِلزام ونۀ لګوى ځکه چه خُدائے هغه قبوُل کړے دے .
تۀ څوک يئے چه دَ بل چا په نوکر اِلزام لګوے ؟ دَ هغۀ قائم پاتے کيدل يا پريوتل دَ هغۀ دَ مالِک سره تعلق لرى ، بلکه هغه به قائم کړے شى ځکه چه خُدائے دَ هغۀ په قائم کولو قادر دے .
څوک خو داسے دے چه يوه ورځ په نورو ورځو افضله ګڼى اَؤ څوک ټولے ورځے يو برابر ، خو هر سړے دِ په خپل زړۀ کښے پخه عقيده لرى .
څوک چه يوه ورځ منى ، هغه هم دَ خُدائے شکر کوى اَؤ هغه چه هر څۀ خورى ، هغه ئے دَ خُدائے دَ پاره خورى ځکه چه هغه دَ خُدائے شکر کوى . اَؤ څوک چه څۀ نۀ خورى هغه ئے هم دَ خُدائے دَ پاره نۀ خورى اَؤ دَ خُدائے شکر کوى .
ځکه چه په مُونږ کښے نۀ خو څوک دَ خپل ځان دَ پاره ژوندے دے اَؤ نۀ دَ ځان دَ پاره مړ کيږى .
که چرے مُونږ ژوندى يُو ، هم دَ مالِک دَ پاره ژوندى يُو اَؤ که مرُو نو هم دَ مالِک دَ پاره مرُو ، نو که مُونږ ژوندى يُو اَؤ که مرُو خو دَ مالِک يُو .
ځکه چه مسيح دَ هم دے دَ پاره مړ شو اَؤ بيا ژوندے شو ، چه هغه دِ دَ مړو اَؤ ژوندو دواړو مالِک وى
خو تۀ ولے په بل عيسائى ورور اِلزام لګوے ؟ اَؤ تۀ ولے بل عيسائى ورور ته سپک ګورے ؟ مُونږ خو به ټول دَ خُدائے دَ عدالت دَ تخت په وړاندے ودريږُو .
ځکه چه دا ليکلى شوى دى چه : ” مالِک وائى چه باور وکړئ چه هر يو به زما په مخکښے په سجده شى ، اَؤ هره ژبه به اِقرار وکړى چه زَۀ خُدائے يم . “
ځکه چه له مُونږ نه هر يو به خُدائے ته حساب ورکوى .
نو په کار دى چه آينده دَ پاره مُونږ دِ په يو بل اِلزام ونۀ لګوُو . اَؤ تاسو دا اِراده وکړئ چه هيڅوک به دَ ورور په وړاندے هغه څيز نۀ ږدى کُوم چه دَ هغۀ دَ تيندک خوړلو يا راغورزيدو سبب کيږى .
ما ته معلُومه ده اَؤ په مالِک عيسىٰ زما ايمان دے چه هيڅ څيز هم په خپله حرام نۀ دے ، خو چه څوک ئے حرام ګڼى نو هغۀ ته حرام دے .
که چرے ستا ورور ته ستا دَ خوراک نه تکليف رسى نو بيا تۀ دَ محبت په لاره تلل نۀ کوے . دَ کُوم سړى دَ پاره چه مسيح مړ شو ، تۀ هغه په خپل خوراک مه خرابوه !
چا ته موقعه مه ورکوه چه هغه څيز چه ستا دَ پاره ښۀ دے ، ورته بد ووائى .
ځکه چه دَ خُدائے بادشاهى په خوراک څښاک نۀ ده بلکه په صداقت ، په صُلح اَؤ په هغه خوشحالئ ده چه دَ رُوحُ القُدس دَ طرفه وى .
اَؤ څوک چه په دے شان دَ مسيح خدمت کوى ، هغه دَ خُدائے نازولے اَؤ په خلقو کښے مقبُول دے .
نو بيا دِ مُونږ دَ هغو خبرو طالبان شُو په کُومو چه صُلح اَؤ تړُون ترقى مُومى .
دَ خوراک دَ پاره دَ خُدائے کار مه ورانوئ . هر څيز پاک خو دے ، خو دَ هغه سړى دَ پاره ښۀ نۀ دے چه په خوړلو ئے تيندک خورى .
که ستا دَ غوښے په خوړلو اَؤ دَ شرابو په څښلو اَؤ څۀ داسے بل څۀ کار نه ، ستا ورور تيندک خورى نو دا ښه ده چه تۀ دَ دے څيزُونو نه ځان وساتے .
په داسے څيزُونو کښے څۀ چه ستا عقيده وى ، هغه دَ خُدائے اَؤ په خپل مينځ کښے وساته . بختور دے هغه څوک چه دَ هغه څيز په وجه کُوم چه هغه روا ګڼى خپل ځان مُجرم کوى نه !
خو څوک چه په کُوم څيز کښے شک لرى ، که چرے هغه وخورى نو هغه پرے مُجرم کيږى ، ځکه چه که هغه دا عقيده نه لرى چه هغۀ ته داسے کول په کار دى اَؤ که مُونږ په يقين سره يو کار ته ښۀ نۀ شُو وئيلے نو دَ هغۀ کول ګُناه ده .
غرض دا چه مُونږ چه په ايمان کښے زورَور يُو ، په کار دى چه دَ کمزورو سره مرسته وکړُو ، نۀ چه په خپله خوشحالئ کښے مشغُول يُو .
په مُونږ کښے دِ هر يو خپل ګاونډى دَ هغۀ دَ فائدے دَ پاره خوشحاله ساتى په دے چه دَ هغۀ ايمان مظبُوط شى .
ځکه چه مسيح هم په خپل ځان خوشحالى کړے نۀ وه بلکه دا ليکلى شوى دى چه : ” ستا دَ ملامت کوُونکو ملامتُونه په ما راغلل . “
ځکه چه کُومے خبرے چه وړاندے په صحيفو کښے وليکلے شوے ، هغه زمونږ دَ هدايت دَ پاره دى ، دَ دے دَ پاره چه دَ صبر اَؤ دَ کتابِ مُقدس نه دَ تسلئ اُميد ولرُو .
اَؤ خُدائے چه دَ صبر اَؤ دَ تسلئ سرچينه دے ، هغه دِ تاسو له دا توفيق درکړى چه دَ عيسىٰ مسيح په مُطابق په خپلو کښے يو زړۀ شئ ،
دَ دے دَ پاره چه تاسو په يو زړۀ اَؤ يوه ژبه دَ خُدائے ، زمونږ دَ مالِک عيسىٰ مسيح دَ پلار لوئى بيان کړئ .
پس څۀ رنګ چه مسيح تاسو دَ خُدائے دَ جلال دَ پاره قبُول کړئ ، دغسے تاسو هم يو بل قبُول کړئ .
زَۀ دا وايم چه مسيح دَ خُدائے دَ رښتينوالى دَ ثابتولو دَ پاره دَ يهُوديانو خادم شو ، دَ دے دَ پاره چه هغه وعدے پُوره کړى کُومے چه دَ پلارُونو نيکُونو سره شوى دى
اَؤ چه غير يهُوديان هم دَ رحم په سبب دَ خُدائے ثنا ووائى لکه څنګه چه ليکلى دى چه : ” دَ دے دَ پاره چه زَۀ به په غير يهُوديانو کښے ستا اِقرار کومه اَؤ ستا دَ نُوم سرودُونه به وايم . “
اَؤ بيا فرمائى چه : ” اَئے غير يهُوديانو ! دَ هغۀ دَ اُمت سره خوشحالئ وکړئ ! “
بيا دا چه : ” اے ټولو غير يهُوديانو ! دَ خُدائے ثنا ووايئ ، اَؤ ټول اُمتونه دِ دَ هغۀ ثنا صِفت بيان کړى ! “
اَؤ يشعياه هم وائى چه : ” دَ يشى نسل به راځى ، يعنے هغه سړے چه په غير يهُوديانو به حکُومت کولو له راپورته شى ، دَ هغۀ نه به غير يهُوديان اُميد لرى . “
خو خُدائے چه دَ اُميد سرچينه دے ، هغه دِ تاسو دَ خپل ايمان په وسيله دَ هرے خوشحالئ اَؤ سلامتئ نه معمُور کړى دَ دے دَ پاره چه دَ رُوحُ القُدس په قُدرت ستاسو اُميد هم په مخه زياتيږى .
اَؤ اَئے زما ورُوڼو ! زما په خپله هم ستاسو په حقله دا يقين دے چه تاسو په خپله هم په نيکئ معمُور اَؤ په معرفت پُوره يئ اَؤ بل ته ښوونه هم کولے شئ .
نو ما هم په بعضے ځايُونو کښے زيات په زړه ورتيا دَ دے دريادولو په طور دَ دے دَ پاره دا تاسو ته وليکل چه دَ خُدائے دَ طرف نه
زَۀ غير يهُوديانو ته دَ عيسىٰ مسيح دَ خادم کيدو په توفيق نمانځلے شوے يم ، چه زَۀ دِ دَ خُدائے دَ زيرى خدمت لکه دَ يو کاهن ترسره کړم ، دَ دے دَ پاره چه غير يهُوديان دَ نذرانے په طور په رُوحُ القُدس مُقدس شى اَؤ مقبُول شى .
نو ځکه زَۀ دَ هغه خدمت په سبب چه په عيسىٰ مسيح کښے دَ خُدائے دَ خاطره کوم ، فخر کوم .
ځکه چه زَۀ دَ هغه خبرو کولو جُرات کوم چه مسيح زما په وسيله کړے دى چه زَۀ غير يهُوديان دَ خُدائے تابع کړم . مسيح نۀ يواځے قول اَؤ فعل
بلکه په نخښو اَؤ مُعجزو ، يعنے دَ رُوحُ القُدس په قُدرت وکړلے ، تر دے چه ما دَ بيتُ المُقدس نه راواخله چار چاپيره دَ اِلريکوم پورے دَ مسيح زيرے پُوره پُوره خور کړے دے .
اَؤ دغه زما آرزو ده چه چرته چه دَ مسيح نُوم نۀ دے آؤريدلے شوے ، هلته دا زيرے ورسوم ، دَ دے دَ پاره چه دَ بل په بُنياد آبادى ونۀ کړم .
بلکه څنګه چه ليکلى شوى دى ، هم هغسے دِ وشى چه : ” چا ته چه دَ هغۀ خبر نۀ دے رسيدلے ، هغوئ به ووينى ، اَؤ چا چه دَ هغۀ په حقله نۀ دى آؤريدلى ، هغوئ به پوهه شى . “
دَ دے دَ پاره زَۀ تاسو ته دَ بيا بيا راتلو نه ايسار وم .
خو اوس په هغه ملکُونو کښے زما حاجت نِشته اَؤ دَ ډيرو کالُونو راسے تاسو له دَ راتلو آرزُومند وم .
دَ دے دَ پاره کله چه اسپانيه ته ځم نو په لاره به تاسو ته هم درځم ځکه چه زما دا اُميد دے چه په هغه سفر کښے به تاسو سره مُلاقات کوم ، اَؤ څۀ وخت چه تاسو سره په څۀ مُوده تيرولو مے زړۀ موړ شى نو بيا به مے تاسو هغه طرف ته رُخصت کړئ .
خو اوس دَ پاکانو دَ خدمت دَ پاره بيتُ المُقدس ته ځم .
ځکه چه دَ مِکدونيه اَؤ دَ اخيه خلق دَ بيتُ المُقدس دَ خوارو پاکانو دَ پاره په چنده کولو رضا شوى دى .
سره دَ دے چه دا ئے په رضا سره کړے ده خو هغوئ دَ دوئ قرضدارى هم دى ځکه چه هر کله چه غير قومُونه دَ يهُوديانو سره په رُوحانى خبرو کښے شريک شوى دى نو اوس لازمه ده چه په جسمانى خبرو کښے هم دَ هغوئ خدمت وکړى .
پس زَۀ دَ دے خدمت دَ ترسره کولو اَؤ چه څۀ حاصل شول هغوئ ته دَ حواله کولو نه پس به ستاسو په لار اسپانيه ته ځم .
اَؤ زَۀ په دے پوهه يم چه کله چه زَۀ تاسو له راځم نو دَ مسيح پُوره برکت به راؤړم .
اَؤ اَئے ورُوڼو ! زَۀ دَ عيسىٰ مسيح څوک چه زمُونږ مالِک دے په وسيله اَؤ دَ رُوح دَ محبت په رُوئے تاسو ته دا سوال کوم چه زما دَ پاره دَ خُدائے نه په دُعاګانو غوښتو کښے ما سره دَ زړۀ نه يو شئ ،
چه زَۀ دَ يهُوديه دَ نافرمانو نه بچ شم اَؤ زما هغه خدمت چه دَ بيتُ المُقدس دَ پاره دے ، دَ پاکانو خوښ شى .
اَؤ دَ خُدائے په مرضئ ښۀ په خوشحالئ تاسو له درشم اَؤ تاسو سره آرام بيا مُومم .
خُدائے چه دَ سلامتئ سر چينه دے ، دِ تاسو ټولو سره وى . آمين .
زَۀ تاسو ته دَ فيبے چه زمُونږ خور اَؤ دَ کِنخريه دَ جماعت خدمتګاره ده ، سفارش کوم ،
چه تاسو هغه دَ مالِک په يووالى کښے داسے قبُوله کړئ لکه چه پاکانو ته په کار وى ، اَؤ په کُوم کار کښے چه هغه تاسو ته مُحتاجه وى ، دَ هغے مدد وکړئ ، ځکه چه هغه هم دَ ډيرو مددګاره وه بلکه زما ئے هم مدد کړے دے .
پرسکله اَؤ اکويله ته مے سلام وايئ ، هغوئ په مسيح کښے زما دَ کار ملګرى وُو .
هغوئ زما دَ ژوندانۀ دَ خاطره خپل ځانُونه په خطره کښے هم اچول اَؤ نۀ صرف زَۀ بلکه دَ غيرو يهُوديانو ټولو جماعتُونه دَ هغوئ شکر ګذار دى .
اَؤ هغه جماعت ته مے هم سلام وايئ کُوم چه دَ هغوئ په کور کښے دے . ګران اِپينتوس ته هم زما سلام وايئ چه دَ مسيح دَ پاره په آسيا کښے وړومبے ايماندار سړے دے .
مريم ته مے سلام کوئ ، چا چه ستاسو دَ پاره ډير ځان کړولے دے .
اندرونيکوس اَؤ يونياس ته مے سلام وايئ ، هغوئ زما وطنى دى اَؤ ما سره قيد شوى وُو اَؤ په رسُولانو کښے نُوميالى دى اَؤ زما نه ئے وړُومبے په مسيح ايمان راوړے وو .
امپلياطوس ته مے سلام وايئ چه دَ مالِک له خاطره په ما ګران دے .
اوربانوس ته مے سلام وايئ چه دَ مسيح په خدمت کښے زمُونږ ملګرے دے اَؤ په ما ګران ستاخوس ته مے سلام .
اَؤ په مسيح باندے په ايمان کښے آزمائيلے شوے اپيليس ته مے سلام وايئ اَؤ دَ اريستوبولوس دَ کور خلقو ته مے سلام وايئ .
زما وطنى هيروديون ته سلام اَؤ دَ نرکس دَ کور هغه خلقو ته سلام چه دَ مالِک سره يووالے لرى .
ترفينه اَؤ ترفوسه ته سلام ورکړئ چه دَ مالِک دَ پاره خوارى کوى اَؤ هم خوږے پرِيس ته سلام چه دَ مالِک دَ پاره ئے ډيره خوارى کړے ده .
اَؤ روفوس ته سلام چه دَ مالِک غوره شوے دے اَؤ دَ هغۀ مور ته چه زما هم مور ده ، سلام وايئ .
اَسُنکريتوس ، فليګون ، هِرميس ، پتروباس ، هِرماس اَؤ هغو وروُڼو ته چه دَ هغوئ ملګرى دى ، سلام وايئ .
فيلولوګوس اَؤ يوليه اَؤ نيريوس اَؤ دَ هغۀ خور اَؤ اُلمپاس اَؤ ټولو پاکانو ته چه دَ هغوئ سره دى سلام وايئ .
اَؤ په خپلو کښے يو بل په پاکه مينه ښکل کړئ اَؤ يو تر بله سلام وکړئ ، دَ مسيح ټول جماعتُونه درته سلام وائى .
نو اوس اَئے ورُوڼو ! زَۀ تاسو ته دا خواست کوم چه کُوم خلق دَ هغه تعليم برخلاف چه تاسو حاصل کړے دے ، دَ بے اِتفاقئ اَؤ تيندک خوړو سبب کيږى ، هغه په نظر کښے ساتئ اَؤ ځان ترے ساتئ .
ځکه چه داسے خلق زمُونږ دَ مالِک مسيح خدمتګاران نۀ دى بلکه دَ خپلے خيټے خدمت کوى اَؤ په خوږو خبرو ساده خلق دوکه کوى .
ځکه چه ستاسو فرمانبردارى په ټولو خلقو کښے مشهُوره شوے ده ، ځکه زَۀ ستاسو په حقله خوشحاله يم خو غواړم چه په نيکئ کښے هوښياران شئ اَؤ دَ بدئ نه ځان ساتئ .
اَؤ خُدائے چه دَ سلامتئ سرچينه دے ، هغه به ډير زر شيطان ستاسو دَ پښو لاندے چخڼى کړى . زمُونږ دَ مالِک عيسىٰ مسيح فضل دِ تاسو سره وى .
زما ملګرے تيموتيوس اَؤ زما عزيزان لوکيوس ، ياسون اَؤ سوسيپطرس درته سلام وائى .
دَ دے خط کاتب ترتيوس تاسو ته په مالِک کښے سلام وائى .
ګايوس چه زما اَؤ دَ ټول جماعت کوربه دے ، تاسو ته سلام وائى ، اِراستوس دَ ښار خزانچى اَؤ ورور کوارتوس درته سلام کوى .
زمُونږ دَ مالِک عيسىٰ مسيح فضل دِ تاسو ټولو سره وى . آمين .
راځئ چه دَ خُدائے حمدوثنا ووايُو ! هغه تاسو په ايمان کښے مظبُوطولے شى لکه چه دَ عيسىٰ مسيح دَ زيرى په مُطابق چه زَۀ آؤروم ! له دے نه علاوه دَ خُدائے په کشف کښے همدغه پټ مقصد دے . هغه کشف دَ ډيرے مُودے راسے پټ وو ،
خو اوس څرګند کړے شو ، اَؤ ازلى خُدائے دَ نبيانو دَ کلام په وسيله هغه ښکاره کړے دے دَ دے دَ پاره چه دَ هغۀ دَ حُکم په مُطابق ټول قومُونه دَ ايمان راوړلو سره دَ هغۀ تابع شى .
دَ هغه واحد خُدائے چه په هر څۀ پوهيږى ، دَ عيسىٰ مسيح په وسيله تل تر تله لوئى وى ! آمين .
دَ پولوس دَ طرف نه چه دَ خُدائے په رضا دَ مسيح عيسىٰ رابللے شوے رسُول ، اَؤ دَ ورور سوستينس له طرف نه ،
دَ خُدائے دَ هغه جماعت په نُوم چه په کورنتوس کښے دے ، يعنے دَ هغوئ په نُوم چه په مسيح عيسىٰ کښے پاک کړى شوى اَؤ بللى شوى پاکان دى ، اَؤ دَ هغو ټولو په نُوم هم چه په هر ځائے کښے دَ هغوئ اَؤ زمُونږ دَ مالِک عيسىٰ مسيح په نُوم عبادت کوى ،
زمُونږ دَ خُدائے پلار اَؤ دَ مالِک عيسىٰ مسيح فضل اَؤ سلامتى دِ تاسو سره وى .
زَۀ ستاسو په حقله دَ خُدائے دَ هغه فضل په سبب چه په مسيح عيسىٰ کښے په تاسو وشو ، هميشه دَ خُدائے شکر کوم .
چه تاسو په هغۀ کښے شوئ نو په ټولو خبرو کښے ، په کلام اَؤ غم کښے دَ هر قِسم دولت خاوندان شوى يئ .
هم دغه وجه ده چه دَ مسيح ګواهى په تاسو کښے قائمه شوه .
تر دے چه تاسو په يو نعمت کښے هم نيمګړى نۀ يئ اَؤ زمُونږ دَ مالِک عيسىٰ مسيح دَ ظهُور په اِنتظار يئ ،
څوک چه به تاسو تر آخره پورے قائم ساتى ، دَ دے دَ پاره چه تاسو زمُونږ دَ مالِک عيسىٰ مسيح په ورځ دَ اِلزام نه برى شئ .
خُدائے رښتُونے دے چا چه تاسو دَ خپل زوى ، زمُونږ دَ مالِک عيسىٰ مسيح دَ شراکت دَ پاره رابللى يئ .
نو اوس اَئے ورُوڼو ، عيسىٰ مسيح چه زمُونږ مالِک دے ، دَ هغۀ دَ نُوم په وسيله تاسو ته خواست کوم چه ټول يو شئ اَؤ ډلے پرے مه جوړوئ ، خو په يو عقل اَؤ پُوره په يوه رائے شئ .
ځکه چه اَئے ورُوڼو ، ستاسو په نسبت ما ته دَ خلوئ دَ خاندان نه معلُومه شوے ده چه په تاسو کښے جګړے روانے دى .
زما مطلب دا دے چه په تاسو کښے څوک خو ځان ته دَ پولوس وائى ، څوک دَ اپولوس ، څوک دَ کيفا اَؤ څوک دَ مسيح .
آيا مسيح وويشلے شو ؟ آيا پولوس ستاسو دَ پاره په سولئ کړے شو ؟ آيا تاسو دَ پولوس په نُوم بپتسمه واخسته ؟
دَ خُدائے شکر ګذار يم چه دَ کرسپوس اَؤ ګايُوس نه بغير ما په تاسو کښے يو تن ته هم بپتسمه نۀ ده ورکړے ،
دَ دے دَ پاره چه څوک دا ونۀ وائى چه زما په نُوم ئے بپتسمه آخستے ده .
هو دَ ستِفانس خاندان ته هم ما بپتسمه ورکړے ده . نوره ما ته نۀ ده معلُومه چه ما بل چا ته بپتسمه ورکړے وى .
ځکه چه مسيح زَۀ بپتسمه ورکولو ته نۀ يم را استولے بلکه زيرے آؤرولو ته ، اَؤ هغه هم دَ الفاظو په حِکمت نه ، دَ دے دَ پاره چه دَ مسيح سولئ بے تاثيره نۀ شى .
ځکه چه دَ سولئ پيغام دَ هلاکيدُونکو په نِزد بے وقوفى ده خو زمُونږ دَ نجات موندُونکو په نِزد دَ خُدائے قُدرت دے .
ځکه چه ليکلى دى چه : ” زَۀ به دَ حکيمانو حِکمت نشت کړم اَؤ دَ هوښيارانو عقل به رد کړم . “
نو حکيم چرته ؟ هوښيار چرته ؟ اَؤ چرته دَ دے دُنيا بحث کوُونکے ؟ آيا خُدائے دَ دُنيا حِکمت ته بے وقوفى نۀ ده وئيلے ؟
ځکه چه دَ خُدائے دَ حِکمت په مُطابق دُنيا په خپله پوهه خُدائے ونۀ پيژندو ، نو خُدائے دا خوښه کړه چه دَ دے زيرى په وسيله ايمان راوړُونکو له خلاصُون ورکړى ، اګر که دُنيا ئے بے وقوفى ګڼى .
دغه شان يهُوديان دَ نخښے طالبان دى اَؤ يُونانيان دَ حِکمت په لټُون .
خو مُونږ په سولئ شوى مسيح زيرے ورکوُو چه دَ يهُوديانو په نِزد ټکَره اَؤ دَ غير قومُونو په نِزد بے وقوفى ده .
خو څوک چه رابللى شوى دى ، که هغه يهوديان وى که يُونانيان ، دَ هغوئ په نِزد مسيح دَ خُدائے قُدرت اَؤ دَ خدائے حِکمت دے .
ځکه چه دَ خُدائے بے حِکمتى دَ بنى آدمو دَ حکمت نه زيات حِکمت دے اَؤ دَ خُدائے کمزورتيا دَ بنى آدمو دَ زور نه زياته زوره وره ده .
اَئے ورُوڼو ! خپلے بلنے ته خو لږ فکر وکړئ چه ستاسو په مينځ کښے په اِنسانى طور خو ډير حکيمان ، ډير زوره ور اَؤ ډير دَ اُوچت خاندان خلق راونۀ بللے شول .
خو خُدائے دَ دُنيا بے وقوفان غوره کړل دَ دے دَ پاره چه حکيمان شرمنده کړى ، اَؤ خُدائے دَ دُنيا عاجزان غوره کړل چه زوره ور شرمنده کړى .
بلکه خُدائے دَ دُنيا کمينه ، سپک اَؤ بے اَصله غوره کړل چه دَ وجُود خاوندان نِشت کړى ،
دَ دے دَ پاره چه يو بشر هم دَ خُدائے په وړاندے لوئى ونۀ کړى .
خو تاسو دَ خُدائے له خوا په مسيح عيسىٰ سره يووالے لرئ چه زمُونږ دَ پاره دَ خُدائے له لورى حِکمت ګرزيدلے دے ، يعنے صداقت اَؤ پاکوالے اَؤ فِديه .
لکه چه ليکلى دى : ” څوک چه فخر کوى هغه دِ په مالِک فخر کوى . “
اَئے ورُوڼو ، کله چه زَۀ تاسو له راغلم اَؤ په تاسو کښے مے دَ خُدائے دَ راز زيرے خور کړو ، نو هغه څۀ دَ اُوچتے درجے تقرير يا دَ حِکمت په زور نۀ وو .
ځکه چه ما دا اِراده کړے وه چه ستاسو په مينځ کښے دَ عيسىٰ مسيح بلکه په سولئ شوى مسيح نه بغير نور هيڅ ونۀ پيژنم .
اَؤ ما په عاجزئ ، ويره اَؤ رپيدو په تاسو کښے وخت تير کړو .
اَؤ زما پيغام اَؤ زيرے دَ حِکمت په غُلووُنکو خبرو نۀ وو بلکه هغه دَ خُدائے دَ رُوح دَ قُدرت دَ مخه ثابت وو ،
دَ دے دَ پاره چه ستاسو ايمان دَ اِنسان په حِکمت نه بلکه دَ خُدائے په قُدرت موقُوف وى .
بيا هم په رُوحانى بالغانو کښے مُونږ دَ حِکمت خبرے کوُو خو نه دَ دے جهان اَؤ نه دَ دے فنا کيدُونکو سردارانو دَ حِکمت نه ،
بلکه مُونږ دَ خُدائے دَ هغه پټ حِکمت راز بيانوُو چه خُدائے دَ دُنيا جوړولو نه مخکښے دا فيصله کړے وه چه مُونږ دَ هغه حِکمت په وسيله جلال ومُومو ،
اَؤ کُوم چه دَ دے زمانے په سردارانو کښے يو هم نۀ دے پيژندلے ځکه چه که هغوئ پيژندلے وے نو دَ جلال مالِک به ئے په سولئ کړے نۀ وو .
بلکه څرنګ چه ليکلى شوى دى هم هغسے وشول چه : ” څۀ چه نۀ سترګو ليدلى ، نۀ غوږُونو آؤريدلى اَؤ نۀ دَ اِنسان په زړۀ کښے راغلى دى ، هغه څيزُونه خُدائے دَ هغوئ دَ پاره چه ورسره مينه لرى ، تيار کړى دى . “
هغه ټول خُدائے په مُونږ دَ رُوح په وسيله ظاهر کړل ، ځکه چه رُوح دغه ټولے خبرے وآزمى بلکه دَ خُدائے پټے خبرے هم معلُوموى .
څوک دَ بل اِنسان دَ زړۀ خبرے معلُومولے شى بغير دَ اِنسان دَ خپل رُوح نه چه په هغۀ کښے دے ؟ دغه شان دَ خُدائے دَ رُوح نه بغير هيچا ته دَ خُدائے خبرے معلُومے نۀ دى .
خو مُونږ دَ دُنياوى رُوح نه نۀ دى مُوندلے بلکه دَ هغه رُوح نه چه دَ خُدائے دَ طرفه دے ، دَ دے دَ پاره چه هغه خبرے وپيژنُو کُومے چه خُدائے مُونږ ته رابخښلى دى .
اَؤ مُونږ هغه خبرے په هغه الفاظو کښے نۀ بيانوُو چه انسانى حِکمت مُونږ ته را زده کړے دى بلکه په هغه الفاظو کښے چه مُونږ ته رُوح را ښوولى دى ، اَؤ دغسے رُوحانى خبرے هغه چا ته ښايُو ، په چا کښے چه دَ خُدائے رُوح وى .
خو دَ نفس بنده دَ خُدائے دَ رُوح خبرے نۀ قبلوى ځکه چه دا دَ هغۀ په نزد بے وقُوفى ده ، اَؤ هغه په هغے نۀ شى پوهيدے ځکه چه هغه تش دَ رُوحُ القُدس په وسيله پوهيدے شى .
خو رُوحانى سړے ټولے خبرے وآزمئى خو په خپله به په چا ونۀ شى آزمائيلے .
څنګه چه صحيفے وائى چه : ” دَ مالِک په خيالُونو څوک پوهيدے شى چه هغۀ ته ئے صلاح ورکړى ؟ “ خو مُونږ دَ مسيح په شان عقل لرُو .
اَئے وروُڼو ، ما تاسو سره هغه شان خبرے ونۀ کړے شوے لکه چه دَ رُوحانيانو سره بلکه داسے لکه چه دَ دُنياوى خلقو اَؤ دَ هغوئ سره چه په مسيح کښے ماشُومان دى .
ما تاسو ته پئ درکړلے خو ډوډئ نه ، ځکه چه په تاسو کښے دَ هغے زغم نۀ وو بلکه اوس هم در کښے زغم نِشته .
ولے چه تر اوسه دُنيادار يئ ، ولے چه په تاسو کښے کينه اَؤ جګړه ده . نو آيا تاسو دُنيادار نۀ يئ څۀ ؟ اَؤ دَ دُنيا په مُطابق مُوٰ يُون ونۀ کړو ؟
ځکه چه څۀ وخت چه يو وايئ چه زَۀ دَ پولوس يم اَؤ بل وائى چه زَۀ دَ اپولوس يم ، نو آيا تاسو دَ دُنياوى خلقو په شان نۀ شوئ ؟
اپولوس څۀ ته وائى ؟ اَؤ پولوس څۀ ته ؟ هغوئ خادمان دى دَ چا په وسيله چه تاسو ايمان راوړو اَؤ دَ دواړو هغه حيثيت دے کُوم چه هغوئ ته خُدائے ورکړو .
ما نهل کړو ، اپولوس اوبۀ ورکړے ، خو وده خُدائے ورکړه .
نو بيا نه نهل کوُونکے څۀ څيز دے اَؤ نۀ اوبۀ ورکوُونکے ، خو خُدائے چه وده ورکوُونکے دے .
نهل کوُونکے اَؤ اوبۀ ورکووُونکے دواړه يو دى ، خو دواړه به دَ خپلے خوارئ په مُطابق اَجر بيا مُومى .
ولے چه مُونږ دَ خُدائے سره کار کوُونکى يُو ، تاسو دَ خُدائے پټى يئ اَؤ دَ خُدائے ماڼئ .
ما دَ هغه توان په مُطابق چه خُدائے راکړو ، دَ يو پوهه ګِلکار په شان بُنياد کيښودو اَؤ بل پرے ماڼئ ودانوى ، نو هر يو دِ خبردار شى چه پرے څنګه ماڼئ جوړوى .
ځکه چه بغير دَ هغه بُنياد نه چه ايښودلے شوے دے ، اَؤ هغه عيسىٰ مسيح دے ، بل څوک بُنياد نۀ شى کيښودے .
که څوک په هغه بُنياد باندے دَ سرو زرو يا دَ سپينو يا دَ قيمتى کاڼو يا لرګو يا واښو يا دَ بُوسو رده ږدى ،
نو دَ هغۀ کار به ښکاره شى ځکه چه دَ قيامت په ورځ به دَ اور سره راڅرګند شى . نو هغه به هغه کار راڅرګند کړى اَؤ هغه اور به په خپله دَ هر يو کار وآزمئى ، چه څنګه دے .
دَ چا ماڼئ چه په هغه بُنياد شوے ، باقى به پاتے شى اَؤ هغه به اَجر بيا مُومى .
اَؤ چه دَ چا ماڼئ وسوزيږى نو هغه به نُقصان ومُومى ، خو په خپله به په سوزيدو سوزيدو کښے بچ شى .
آيا تاسو خبر نۀ يئ چه تاسو دَ خُدائے کور يئ اَؤ دَ خُدائے رُوح په تاسو کښے اوسى ؟
که څوک دَ خُدائے کور برباد کړى نو خُدائے به هغه برباد کړى ځکه چه دَ خُدائے کور پاک دے اَؤ هغه تاسو يئ .
هيڅوک دِ خپل ځان ونۀ غُلوى . که څوک په تاسو کښے په دے جهان ځان حکيم ګڼى نو ځان دِ ناپوهه کړى چه حکيم شى .
ځکه چه دَ دُنيا حِکمت دَ خُدائے په نزد بے وقُوفى ده ، لکه چه ليکلى دى چه : ” هغه حکيمان دَ هغوئ په چالاکئ راګيروى . “
اَؤ دا هم چه : ” خُدائے دَ حکيمانو په خيالُونو پوهه دے چه باطل دى . “
نو بيا دِ په انسان څوک فخر ونۀ کړى ، ولے چه هر څۀ ستاسو دى .
که پولوس وى اَؤ که اپولوس ، که پطروس ، که دُنيا ، که ژوند وى که مرګ ، که اوسنى څيزُونه وى که راتلُونکى ، هر څۀ ستاسو دى .
اَؤ تاسو دَ مسيح يئ اَؤ مسيح دَ خُدائے دے .
هر څوک دِ مُونږ دَ مسيح خادم اَؤ دَ خُدائے دَ رازُونو مُختار وګڼى .
اَؤ دلته په مُختار کښے دا خبره په کار ده چه هغه دِ ديانتدار وى .
خو زما دَ پاره دا هيڅ خبره نۀ ده چه تاسو يا بل اِنسانى عدالت دِ زما جاج واخلى ، بلکه زَۀ په خپله هم دَ ځان جاج نۀ آخلم .
نو زما زړۀ ما نۀ ملامتوى خو په دے زَۀ رښتُونے کيږم نه ، بلکه زما مالِک زما جاج آخلى .
نو دَ وخت نه وړاندے فيصله مه کوئ بلکه دَ مالِک دَ بيا راتلو اِنتظار کوئ . هغه به دَ تيارے پټے خبرے ظاهرے کړى اَؤ دَ زړُونو خيالُونه به ظاهر کړى اَؤ هغه وخت به دَ هر چا تعريف دَ خُدائے له طرفه کيږى .
اَئے ورُوڼو ، ما په دغه خبرو کښے دَ خپل اَؤ دَ اپولوس ذکر دَ مِثال په طور وکړو دَ دے دَ پاره چه تاسو زمُونږ په وسيله دا زده کړئ . دَ ليک نه زيات مه وايئ اَؤ دَ يو په تائيد کښے دَ بل په خِلاف څۀ ونۀ وايئ .
نو په تاسو کښے فرق څوک کوى ؟ اَؤ تا څخه کُوم داسے څيز دے چه هغه تا دَ خُدائے نه نۀ وى مُوندلے ؟ اَؤ چه تا دَ خُدائے نه ومُوندلو نو بيا فخر دَ څۀ خبرے لکه تا ونۀ ومُوندل ؟
تاسو خو اوس هم ماړۀ شوى يئ اَؤ شتمن يئ اَؤ تاسو بادشاهان شوئ . څۀ اَفسوس چه تاسو زمُونږ نه بغير بادشاهان شوئ ، چه مُونږ هم درسره بادشاهى کړے وے !
زما په خيال چه خُدائے مُونږ رسُولان دَ ټولو نه عاجزان کړلُو اَؤ دَ هغه خلقو په شان ئے پيش کړُو په چا چه دَ وژلو حُکم شوے وى ، ولے چه مُونږ دَ ټولے دُنيا ، يعنے فرښتو اَؤ دَ بنى آدمو په وړاندے يوه تماشه شوُو .
مُونږ دَ مسيح په خاطر بے وقوف يُو ، خو تاسو په مسيح کښے هوښيار يئ ! مُونږ کمزورى يُو اَؤ تاسو زوره ور ! تاسو عزتمن يئ اَؤ مُونږ سپک !
مُونږ تر اوسه وږى ، تږى ، بربنډ يُو اَؤ په سُوکُونو وهلے کيږو اَؤ بے درکه ګرزُو ،
اَؤ په خپلو لاسُونو خوارى کوُو . خلق په مُونږ بد وائى ، مُونږ ورته دُعا کوُو ، هغوئ مو تنګوى ، مُونږ ئے زغمو ،
هغوئ مو بدناموى ، مُونږ منت زارى کوُو . مُونږ تر نننئ ورځے دَ دُنيا دَ ډيران اَؤ دَ ټولو څيزُونو دَ ګرد په شان پاتے شوى يُو .
زَۀ دا خبرے ستاسو دَ شرمولو دَ پاره نۀ ليکم بلکه خپل خواږۀ فرزندان مو ګڼم اَؤ تاسو ته نصيحت کوم .
ولے چه که په مسيح کښے ستاسو اُستاذان په زرګُونو هم وى نو بيا هم ستاسو پلارُونه ډير نۀ دى ، ځکه چه زَۀ دَ زيرى په وسيله په عيسىٰ مسيح کښے ستاسو پلار جوړ شوم .
نو زَۀ تاسو ته زارى کوم چه زما په شان شئ .
دَ دے دَ پاره ما تاسو ته تيموتيوس دروليږلو ، هغه په مالِک کښے زما خوږ اَؤ ديانتدار زوئے دے ، اَؤ زما هغه طريقے چه په مسيح کښے دى ، تاسو ته به دريادے کړى لکه چه زَۀ په هر ځائے کښے اَؤ په هر جماعت کښے تعليم ورکوم .
ځنے داسے لافے کوى چه زَۀ ګنى تاسو ته درتلے نه شم .
خو که مالِک وغوښتل نو زَۀ به تاسو ته زر درشم اَؤ دا خبره به معلُومه کړم چه دا کبرژن خلق تشے خبرے کوى يا څۀ کولے هم شى .
ځکه چه دَ خُدائے بادشاهت په خبرو نه ، بلکه په قُدرت ولاړ دے .
نو تاسو څۀ غواړئ چه زَۀ کوتک په لاس درشم يا په مينه اَؤ نرمئ ؟
ما ته خبر رارسيدلے دے چه په تاسو کښے حرام کارى کيږى ، بلکه داسے حرام کارى چه په غيرو قومونو کښے هم نۀ کيږى . په تاسو کښے يو سړے دے چه دَ هغۀ دَ خپلے ميرنئ مور سره ناجائزه تعلقات دى .
اَؤ تاسو پرے غمژن نۀ شوئ چه چا چه دا کار کړے دے ، تاسو هغه وشړئ بلکه فخر کوئ .
زَۀ اګر که په جسمانى طور موجُود نۀ يم خو په رُوحانى طور موجُود يم . ګنى دَ موجُودګئ په حالت کښے مے په داسے کار کوُونکى زمُونږ دَ مالِک عيسىٰ په نُوم دا حُکم کړے دے ،
چه هر کله چه تاسو جمع کيږئ نو ګنى چه زَۀ په رُوح کښے تاسو سره موجُود يم ، نو زمُونږ دَ مالِک مسيح دَ قُدرت مدد واخلئ ،
نو دَ داسے سړى وجُود دَ هلاکت دَ پاره شيطان ته وسپارئ ، دَ دے دَ پاره چه دَ هغۀ رُوح دَ مالِک په ورځ خلاصُون بيا مُومى .
ستاسو فخر کول ښۀ خبره نۀ ده . آيا تاسو نۀ يئ خبر چه لږه شان خمبيره ټول اخښلى اوړۀ خمبيره کوى ؟
زړه خمبيره وباسئ ، ځانُونه پاک کړئ چه تاسو تازه اخښلى اوړۀ جوړ شئ ځکه چه تاسو بے خمبيرے يئ ، ولے چه زمُونږ هم دَ فسح ګډُورے ، يعنے دَ مسيح قُربانى وشوه .
نو راځئ چه مُونږ اختر وکړُو ، نۀ په زړه خمبيره اَؤ نۀ دَ بدئ اَؤ دَ شرارت په خمبيره بلکه په صفا زړۀ اَؤ دَ رښتياؤ په بے خمبيرے ډوډئ باندے .
ما په خپل خط کښے تاسو ته دا ليکلى وُو چه دَ حرام کارو سره ناسته پاسته مه کوئ .
دا خو نه چه تاسو بيخى دَ دُنيا دَ حرام کارو يا لالچيانو يا ظالمانو يا بُت پرستانو سره ملاويدل پريږدئ ، ولے چه دغه شان خو به تاسو ته هډو دَ دُنيا نه وتل وُو .
نو ما خو په حقيقت کښے تاسو ته دا ليکلى وُو چه که څوک ځان ته ورور وائى اَؤ حرام کار يا حرصناک يا بُت پرست يا کنځل مار يا شرابى يا ظالم وى نو دَ هغۀ سره ناسته پاسته مه کوئ بلکه دَ داسے کس سره ډوډئ قدرے هم مه خورئ .
ځکه چه په بے ايمانانو دَ حُکم کولو زما څۀ کار دے ؟ خو آيا داسے نۀ ده چه تاسو په ايماندارانو حُکم کوئ ؟
خو په بے ايمانانو خُدائے حُکم کوى . ” نو بيا هغه بد سړے دَ مينځه وباسئ . “
آيا په تاسو کښے دا جُرات څنګه وشو چه هر کله چه ستاسو دَ بل چا سره جګړه وى نو دَ فيصلے دَ پاره بے دينه خلقو ته ځئ اَؤ پاکانو ته نۀ ځئ ؟
آيا تاسو نۀ پوهيږئ چه پاکان به دَ دُنيا اِنصاف کوى ؟ نو چه تاسو ته دَ دُنيا اِنصاف کول دى نو ولے تاسو دَ معمُولى نه معمولى جګړو دَ فيصله کولو جوګه هم نۀ يئ څۀ ؟
آيا تاسو نۀ ئے خبر چه مُونږ به دَ فرښتو اِنصاف کوُو ؟ نو بيا به تاسو عامے مُقدمے نۀ شئ فيصله کولے څۀ ؟
نو که په تاسو کښے عامے مُقدمے وى نو آيا تاسو به هغه مُنصفان مُقرروئ چه په جماعت کښے سپک ګڼلے شى څۀ ؟
زَۀ تاسو ته دَ شرمولو دَ پاره دا وايم چه آيا په تاسو کښے يو هم څوک هوښيار سړے نِشته چه هغه دَ دوؤ وروڼو په مينځ کښے فيصله وکړے شى ؟
بلکه په ورُوڼو کښے مُقدمے کيږى اَؤ هغه هم دَ بے دينو خلقو په وړاندے .
خو په اصل کښے په تاسو کښے لويه کمزورى دا ده چه په خپلو کښے مُقدمے کوئ . ظُلم زغمل ولے غوره نۀ ګڼئ ؟ خپل نقصان ولے نۀ قبلوئ ؟
بلکه تاسو ظُلم کوئ اَؤ نُقصان وررسوئ ، اَؤ هغه هم خپلو ورُوڼو ته !
آيا تاسو خبر نۀ يئ څۀ چه بدکاران به دَ خُدائے دَ بادشاهئ وارثان نۀ شى ؟ ځان مه غُلوئ ، نۀ به حرام کاران دَ خُدائے دَ بادشاهئ وارثان شى ، نۀ بُت پرستان ، نۀ زِناکاران ، نۀ عياش ، نۀ بچه بازان ،
نۀ غلۀ ، نۀ حرصناک ، نۀ شرابيان ، نۀ کنځل مار اَؤ نۀ ټګان .
اَؤ په تاسو کښے ځنے هم دغه شان وُو خو تاسو دَ مالِک عيسىٰ مسيح په نُوم اَؤ زمُونږ دَ خُدائے په رُوح ووينځلے شوئ ، بلکه پاک شوئ ، صادِق هم شوئ .
ټول څيزُونه زما دَ پاره روا خو دى ولے ټول څيزُونه فائده مند نۀ دى . ټول څيزُونه زما دَ پاره روا خو دى ولے زَۀ به دَ يو څيز هم غُلام نۀ يم .
خوراک دَ خيټے دَ پاره دے اَؤ خيټه دَ خوراک دَ پاره ، خو خُدائے به هغه دواړه ختم کړى . ولے بدن دَ حرامکارئ دَ پاره نۀ دے بلکه دَ مالِک دَ پاره دے ، اَؤ مالِک دَ بدن دَ پاره دے چه ټول حاجتُونه پُوره کړى .
خُدائے مالِک هم بيا ژوندے کړو اَؤ مُونږ به هم په خپل قُدرت بيا ژوندى کړى .
آيا تاسو خبر نۀ يئ څۀ ؟ چه ستاسو بدنُونه دَ مسيح اندامُونه دى ؟ آيا دا مناسب دى چه زَۀ دَ مسيح اندامُونه دَ يوے کنجرئ سره ګډ کړم ؟ نه ، هيڅ کله نه !
آيا تاسو نۀ يئ خبر چه هر هغه څوک چه کنجرئ ته لاړ شى نو هغه دَ هغے سره يو وجُود شى ؟ ځکه چه صحيفے وائى چه : ” نر اَؤ ښځه به دواړه يو وجُود شى . “
اَؤ څوک چه دَ مالِک سره يووالے لرى ، هغه اَؤ مالِک به يو رُوح شى .
دَ حرام کارئ نه تښتئ ! سړے چه څومره نور ګُناهُونه کوى هغه دَ بدن نه بهر دى خو حرام کار دَ خپل بدن هم ګُناهګار دے .
آيا تاسو نۀ ئے خبر چه ستاسو بدن دَ رُوحُ القُدس کور دے چه په تاسو کښے اوسى اَؤ تاسو ته دَ خُدائے دَ طرف نه درکړے شوے دے ؟ اَؤ تاسو دَ خپل ځان نۀ يئ ،
ځکه چه خُدائے تاسو په بيعه آخستى يئ ، نو بيا دَ خپل بدن نه دَ خُدائے جلال ښکاره کړئ .
کُومے خبرے چه تاسو ليکلى دى دَ هغے په حقله دا ده چه دَ سړى دَ پاره دا غوره ده چه وادۀ ونۀ کړى .
خو دَ حرام کارئ دَ ويرے نه دِ هر سړے خپله ښځه اَؤ هره ښځه دِ خپل خاوند وساتى .
خاوند دِ دَ خپلے ښځے حق پُوره کوى اَؤ دغه شان دِ ښځه دَ خپل خاوند .
ښځه دَ خپل بدن واکمنه نۀ ده بلکه خاوند دے . همدغه شان خاوند دَ خپل بدن واکمن نۀ دے بلکه ښځه ده .
تاسو دَ يو بل نه جُدا مه اوسيږئ خو دَ لږ وخت دَ پاره دَ يو بل په رضا دَ دے دَ پاره چه دَ دُعا فرصت ومُومئ ، اَؤ بيا يو ځائے شئ ، داسے نۀ وى چه دَ نفس دَ غلبے په وجه شيطان تاسو وغُلوى .
خو زَۀ تاسو ته دَ دے اِجازت درکوم خو حُکم نه .
اَؤ زَۀ خو دا غواړم چه څنګه چه زَۀ يم ، هغسے دِ هر څوک وى خو هر چا ته له خُدائے نه خاص خاص توان ورکړے شوے دے ، چا ته څنګه اَؤ چا ته څنګه .
نو زَۀ هغه چا ته چا چه وادۀ نۀ وى کړے اَؤ کونډو ته دا وايم چه دَ هغوئ دَ پاره زما په شان پاتے کيدل غوره دى .
خو که هغوئ صبر نۀ شى کولے نو وادۀ دِ وکړى ځکه چه وادۀ کول دَ مستئ نه غوره دى .
خو چه دَ چا وادۀ شوے وى هغوئ ته ، زَۀ نه ، بلکه مالِک حُکم ورکوى چه ښځه دِ خپل خاوند پرے نۀ ږدى .
اَؤ که ئے پريږدى نو يا خو دِ وادۀ ونۀ کړى يا دِ دَ خپل خاوند سره بيا يو ځائے شى ، اَؤ خاوند دِ هم خپله ښځه طلاقه نۀ کړى .
نورو ته هم زَۀ وايم ، نه چه مالِک ، چه که دَ چا ورور ښځه ايمانداره نۀ وى اَؤ دَ هغۀ سره په آستوګنه راضى وى نو هغه دِ هغه طلاقه نۀ کړى .
اَؤ دَ کُومے ښځے چه خاوند ايماندار نۀ وى اَؤ دَ هغے سره په آستوګنه راضى وى نو هغه دِ خاوند طلاق نۀ کړى
ځکه چه کُوم خاوند چه ايماندار نۀ وى ، هغه دَ ښځے په وجه پاک ګڼلے شى اَؤ کُومه ښځه چه ايمانداره نۀ وى ، هغه دَ ايماندار خاوند په وجه پاکه ګڼلے شى ، ګنى ستاسو بچى به ناپاک وُو خو اوس پاک دى .
خو څوک چه بے ايمانه وى که هغه دَ خپل خاوند يا خپلے ښځے نه ځى نو پريږدئ چه لاړ شى . په داسے حالت کښے څوک ورور يا خور پابند نۀ دے ، اَؤ خُدائے مُونږ دَ سلامتئ دَ پاره رابللى يُو .
ولے چه اَئے ښځے ! تۀ څۀ خبره يئے ، کيدے شى چه تۀ خپل خاوند بچ کړے . اَؤ اَئے سړيه ! تۀ څۀ خبر ئے ، کيدے شى چه تۀ خپله ښځه بچ کړے .
خو څنګه چه مالِک هر يو ته توان ورکړے دے اَؤ څنګه چه خُدائے هر يو رابللے دے ، هغه دِ هغه شان ګُزران کوى ، اَؤ زَۀ ئے په ټولو جماعُتونو کښے په دغه شان مُقرروم .
که څوک سُنت شوے خُدائے رابللے وى نو هغه دِ خپل ځان دَ ناسُنت شوى په شان نۀ ښکاره کوى ، اَؤ که څوک ناسُنت شوے خُدائے رابللے وى نو هغه دِ خپل ځان نۀ سُنت کوى .
ځکه چه سُنت شوے اَؤ نا سُنته داوړه هيڅ څيز نۀ دى بلکه دَ خدائے په حُکمونو عمل کول هر څۀ دى .
هر څوک چه په کُوم حالت کښے بللے شوے وى ، په هغۀ کښے دِ پاتے شى .
که تۀ په غُلامئ کښے رابللے شوے وے نو پرواه مه کوه ، خو که تۀ آزاديدے شے نو هغه اِختيار کړه .
ځکه چه څوک چه دَ غُلامئ په حالت کښے دَ مالِک رابللے شوے دے ، هغه دَ مالِک آزاد کړے شوے دے . که څوک آزاد دَ مالِک رابللے شوے دے ، هغه دَ مسيح غُلام دے .
تاسو په بيعه آخستے شوى يئ ، دَ اِنسان غُلامان مه جوړيږئ .
اَئے ورُوڼو ! څوک چه په کُوم حالت کښے رابللے شوے وى ، هغه دِ په هغه حالت کښے دَ خُدائے سره پاتے شى .
څوک چه وادۀ شوى نۀ دى ، دَ هغوئ په باب کښے ما سره دَ مالِک څۀ حُکم نِشته ، خو زَۀ خپله رائے درکوم لکه څوک چه پرے دَ مالِک رحم شوے دے ، چه ايماندار شى .
نو دَ موجوده نازکو حالاتو په وجه زما په خيال کښے دَ هر چا دَ پاره دا غوره ده چه څنګه چه دَئے وى ، هم هغسے دِ پاتے شى .
که ستا ښځه وى نو هغے له دَ طلاق ورکولو کوشِش مه کوه اَؤ که ښځه دِ نۀ وى نو دَ وادۀ کولو خيال پريږده .
خو که تۀ وادۀ هم وکړے نو څۀ ګُناه نِشته ، اَؤ که پيغله وادۀ شى نو هم ګُناه نِشته ، خو داسے خلق به جسمانى تکليف بيا مُومى اَؤ زَۀ تاسو بچ کول غواړم .
خو اَئے ورُوڼو ، زَۀ دا وايم چه وخت لنډ دے نو دَ وړاندے دَ پاره په کار دى چه دَ ښځو خاوندان دِ داسے وى لکه چه دَ هغوئ ښځے نِشته ،
اَؤ ژړيدُونکى دِ داسے وى لکه چه ژاړى نه ، اَؤ څوک چه خوشحالى کوى ، هغوئ دِ داسے وى لکه چه خوشحالى نۀ کوى ، اَؤ آخستُونکى دِ داسے وى لکه چه مال نۀ لرى ،
اَؤ عيش کوُونکى دِ تش په دُنيا مئين نۀ وى ځکه چه دُنيا تيريدُونکے ده .
نو زَۀ دا غواړم چه تاسو بے غمه اوسئ . لونډ سړے دَ مالِک په فکر کښے وى چه څنګه به مالِک راضى کړى .
خو وادۀ کړے سړے دَ دُنيا په فکر کښے وى چه څنګه به خپله ښځه راضى کړى ،
اَؤ دوه زړيه شى . نا وادۀ شوے اَؤ پيغله دَ مالِک په فکر کښے اوسيږى چه دَ هغے بدن اَؤ رُوح دواړه پاک وى ، خو وادۀ شوے ښځه دَ دُنيا په فکر کښے اوسيږى چه څنګه به خپل خاوند راضى کړى .
دا ستاسو دَ فائدے دَ پاره وايم ، نۀ چه ستاسو دَ ګيرولو دَ پاره بلکه دَ دے دَ پاره چه څۀ چه ښۀ وى ، په هغے عمل وشى اَؤ تاسو دَ مالِک په خدمت کښے بے وسوسے آخته اوسئ .
اَؤ که څوک دا ګڼى چه زَۀ دَ خپلے هغے پيغلے حق وهم دَ چا ځوانى چه خرابيږى اَؤ زلمى دَ وادۀ ضرورت هم ګڼى نو اِختيار ئے دے . په دے کښے ګُناه نِشته ، هغوئ دِ وادۀ وکړى
اَؤ هغه زلمى چه څۀ ضرورى نۀ ګڼى اؤ اِراده ئے کړے وى بلکه دَ خپلے اِرادے په پوره کولو وَس هم لرى چه زَۀ به خپله پيغله نۀ وادۀ کوم نو هغه ښۀ کوى .
نو څوک چه خپله پيغله وادۀ کوى هغه ښۀ کوى ، اَؤ څوک ئے چه نۀ وادۀ کوى هغه لا ښۀ کوى .
تر څو چه دَ يوے ښځے خاوند ژوندے دے هغه دَ هغۀ پابنده ده ، خو هر کله چه دَ هغے خاوند مړ شى نو دَ چا سره ئے چه زړۀ غواړى وادۀ کولے شى خو تش دَ ايماندار سره .
خو لکه څنګه چه ده ، که هغه شان پاتے شى نو زما په خيال کښے زياته بختوره ده ، اَؤ زما خيال دے چه دَ خُدائے رُوح په ما کښے هم دے .
اوس دَ بُتانو دَ قُربانئ په حقله دا دے چه مُونږ خبر يُو چه مُونږ ټول عِلم لرُو ، خو عِلم کبر پيدا کوى ليکن مينه دَ ترقئ باعث ده .
که څوک دا ګڼى چه زَۀ په څۀ پوهيږم نو څنګه چه پوهيدل په کار دى هغسے پرے تر اوسه نۀ پوهيږى .
خو څوک چه دَ خُدائے سره مينه لرى خُدائے هغه پيژنى .
نو دَ بُتانو دَ قُربانئ دَ غوښے دَ خوراک په باب مُونږ پوهيږُو چه بُت په دُنيا کښے هيڅ شے نۀ دے اَؤ سيوا دَ يو نه بل خُدائے نِشته .
سره دَ دے چه په مزکه اَؤ په آسمان ډير خُدايان بللے شى ، دغه شان ډير خُدايان اَؤ مالِکان دى .
خو زمُونږ خو يو خُدائے دے ، يعنے خُدائے پلار ، چه دَ چا له طرف نه ټول څيزُونه دى اَؤ مُونږ دَ هغۀ دَ پاره ژوندى يُو ، اَؤ يو مالِک دے ، يعنے عيسىٰ مسيح دَ چا په وسيله چه دا ټول څيزُونه پيدا شول اَؤ مُونږ هم دَ هغۀ په وسيله ژوندى يُو .
خو ټولو ته دا پته نِشته بلکه دَ ځنو خو اوس هم دَ بُت پرستئ عادت دے ، دَ دے دَ پاره هغه غوښه دَ بُت قُربانى ګڼى اَؤ خورى ئے اَؤ دَ هغوئ زړۀ چه کمزورے دے ، هغه په خوراک پليت شى .
خوراک به مُونږ دَ خُدائے سره نۀ نزدے کوى . که وئے نۀ خورُو نو زمُونږ هيڅ نُقصان نِشته اَؤ که وئے خورُو نو هيڅ ګټه مُوٰ نِشته .
خو پام کوئ ، داسے نۀ وى چه ستاسو آزادى په ايمان کښے دَ کمزورو دَ پاره دَ تيندک باعث نۀ شى .
ځکه که هغه سړے چه په ايمان کښے کمزورے دے ، ستا په شان دَ عِلم خاوند په بُت خانه کښے په خوراک ووينى نو آيا هغه به زړۀ ور نۀ شى چه دَ بُتانو دَ قُربانئ غوښه وخورى ؟
مطلب دا چه ستا دَ عِلم په وجه به هغه کمزورے سړے ، يعنے هغه ورور چه دَ چا دَ پاره چه مسيح مړ شو ، هغه به هلاک شى .
اَؤ دغه شان تاسو به دَ وروُڼو ګُناه ګار شئ اَؤ دَ هغوئ کمزورے زړۀ به ژوبل کړئ اَؤ دَ مسيح ګُناه ګار به وګرزئ .
په دے وجه که زما دَ خوراک په وجه زما ورور تيندک خورى نو زَۀ به هيڅ کله هم غوښه ونۀ خورم چه دَ خپل ورور دَ پاره دَ تيندک سبب ونۀ ګرزم .
ولے زَۀ آزاد نۀ يم څۀ ؟ رسُول نۀ يم څۀ ؟ ما عيسىٰ نه دے ليدلے چه زمُونږ مالِک دے څۀ ؟ تاسو په مالِک کښے زما دَ خدمت ميوه نۀ يئ څۀ ؟
که زَۀ دَ نورو دَ پاره رسُول نۀ يم نو ستاسو دَ پاره خو بيشکه يم ځکه چه تاسو په خپله په مالِک کښے زما په رسالت مُهر يئ .
څوک چه زما آزميښت کوى هغوئ ته زما دغه جواب دے ،
آيا مُونږ ته دَ خوراک څښاک اِختيار نِشته څۀ ؟
مُونږ ته دا اِختيار نِشته څۀ لکه څنګه چه نور رسُولان اَؤ دَ مالِک ورُوڼه اَؤ کيفا کوى ، مُونږ هم څوک ايمانداره خور په نِکاح واخلُو اَؤ دَ ځان سره ئے وګرزوُو ؟
يواځے زَۀ اَؤ برنبا دَ ژوند تيرولو دَ پاره په خوارئ مزدُورئ پړ يُو څۀ ؟
آيا تاسو دَ داسے فوځى په حقله آؤريدلى دى چه په فوځ کښے نوکرى کوى اَؤ دَ خپله جيبه خورى ؟ څوک داسے دے چه دَ انګُورو باغ ولګوى اَؤ ميوه ئے نۀ خورى څۀ ؟ يا څوک چه رمه څروى نو دَ هغے پئ نۀ څښى څۀ ؟
آيا زَۀ دا خبره دَ بنى آدم دَ قياس په مُطابق کوم ؟ يا تورات داسے نۀ وائى ؟
لکه چه دَ مُوسىٰ په تورات کښے ليکلى دى چه : ” په غوبل کښے دَ غوائى خُلے ته کورے مه اچوه . “ ولے ستاسو دا خيال دے چه خُدائے دَ غوايانو فکر کوى څۀ ؟
يا خاص زمُونږ دَ پاره فرمائى ؟ هو ، دا ئے زمُونږ دَ پاره ليکلى دى ځکه چه مُناسب دى چه قُلبه کوُونکے په اُميد قُلبه وکړى اَؤ غوبل کوُونکے دِ دَ برخے دَ مُوندلو په اُميد غوبل کوى .
نو بيا چه مُونږ ستاسو دَ پاره رُوحانى څيزُونه وکړل نو آيا دا څۀ لويه خبره ده چه مُونږ ستاسو دَ مادى څيزُونو فصل وريبو ؟
چه دَ نورو په تاسو دا اِختيار شته نو آيا زمُونږ به دَ دے نه زيات نۀ وى څۀ ؟ خو مُونږ دَ دے اِختيار نه کار وانۀ خستو خو مُونږ دَ هر څيز زغم کوُو چه زمُونږ له کبله دَ مسيح په زيرى کښے څۀ حرج نۀ وى .
آيا تاسو نۀ يئ خبر چه څوک چه دَ خُدائے دَ کور خدمت کوى ، هغه دَ خُدائے دَ کور دَ نزرانے نه خورى اَؤ څوک چه دَ قُربانګاه خدمتګار دى ، هغوئ دَ قُربانئ حصه مُومى ؟
دغه شان مالِک هم مُقرر کړى دى چه دَ زيرى آؤروُونکے دِ دَ زيرى په وسيله ګُزاره کوى .
خو ما خپل دَ دے حق نه چرے هم فائده وانۀ خسته اَؤ نۀ مے دا دَ دے دَ پاره وليکل چه زَۀ دَ دے نه فائده واخلم ځکه چه زما دَ پاره دَ دے نه مړ کيدل غوره دى . هيڅوک زما فخر بے ځايه کولے نۀ شى .
که زَۀ زيرے آؤروم نو په دى څۀ فخر نۀ کوم ځکه چه دا خو زما فرض دى . بلکه اَفسوس دے په ما ، که زَۀ زيرے وانۀ وروم !
ځکه چه که دا په خپلے مرضئ وکړم نو زما دَ پاره اَجر دے ، خو دا خپل فرض ګڼم ځکه چه خُدائے دا ما ته سپارلے دے .
نو بيا ما ته څۀ اَجر ملاويږى ؟ دا چه زيرے آؤروم نو مُفت ئے آؤروم ، ځکه چه کُوم اِختيار چه ما ته دَ زيرى په حقله حاصل دے دَ هغے په مُطابق دَ خپل حق نه پُوره فائده وانۀ خلم .
اګر که زَۀ دَ ټولو خلقو نه آزاد يم بيا هم ما ځان دَ ټولو خلقو غُلام کړو ، دَ پاره دَ دے چه نور زيات خلق دَ مسيح دَ پاره راکښم .
زَۀ دَ يهُوديانو دَ پاره يهودى شوم چه يهوديان راکښم . ځکه چه هغوئ دَ مُوسىٰ دَ شريعت منُونکى دى ، دَ هغوئ دَ رااړولو دَ پاره ما ځان دَ هغوئ دَ شريعت په شان کړو ، سره دَ دے چه زَۀ دَ هغوئ دَ شريعت دَ لاندے نۀ يم .
دَ غير يهوديانو دَ پاره دَ غير يهُوديانو په شان شوم چه غير يهُوديان دَ مسيح دَ پاره راکښم ، سره دَ دے چه دَ خُدائے په نزد بے شرعے نۀ يم بلکه دَ مسيح په شريعت يم .
دَ کمزورو دَ پاره کمزورے شوم چه کمزورے راکښم . زَۀ دَ ټولو خلقو دَ پاره هر څۀ جوړ شوم چه په څۀ نه څۀ سبب ځنے بچ کړم .
اَؤ زَۀ هر څۀ دَ زيرى دَ خاطره کوم چه زَۀ ټول دَ هغۀ برکتُونه حاصل کړم .
آيا تاسو نۀ يئ خبر چه په منډه کښے منډے خو ټول وهى ولے اِنعام يو ګټى ؟ تاسو هم داسے منډه ووهئ چه وئے ګټئ .
اَؤ هر يو لوبغاړے دِ هر قِسم پرهيز کوى . هغه خلق خو دا څۀ دَ هغه سهرے دَ پاره کوى کُومه چه مړاوے کيږى ، خو مُونږ ئے دَ هغه سهرے دَ پاره کوُو چه مړاوے کيږى نه .
نو بيا زَۀ هم دَ يو خاص مقصد په شکل کښے دغه شان منډه وهم ، زَۀ دغه شان په سُوکونو جنګ کوم خو دَ هغۀ په شان نه چه باد په سُوکُونو وهى .
بلکه زَۀ خپل ځان وهم ټکوم اَؤ هغه په قابُو کښے ساتم ځکه چه داسے ونۀ شى چه نورو ته زيرے واؤروم اَؤ په خپله رد کړے شم .
اَئے ورُوڼو ، زَۀ تاسو دَ دے نه بے خبره پاتے کيدل نۀ غواړم چه زمُونږ ټول پلارُونه نيکُونه دَ وريځے په حفاظت کښے وُو اَؤ ټول دَ سمندر نه پورے وتل .
اؤ ټولو په هغه وريځ اؤ په هغه سمندر کښے لکه دَ مُوسىٰ بپتسمه واخسته .
اَؤ ټولو يو خوراک وخوړلو ،
اَؤ ټولو يو اوبۀ وڅښلے چه ورته دَ مُعجزے په طور ورکړے شوے وے ځکه چه هغوئ دَ هغه مُعجزے دَ ګټ نه اوبۀ وڅښلے کُوم چه دَ هغوئ سره روان وو ، خو په حقيقت کښے هغه ګټ مسيح وو .
ولے په هغوئ کښے دَ ډيرو نه خُدائے راضى نۀ وو ځکه خو بيابان دَ هغوئ دَ مړو نه ډک شو .
دا خبرے زمُونږ دَ پاره يو سبق شوے چه مُونږ دَ خرابو څيزُونو خواهش ونۀ لرُو لکه څنګه چه هغوئ لرلو .
اَؤ تاسو بُت پرست مه جوړيږئ لکه چه په هغوئ کښے چه ځنے جوړ شوى وُو ، لکه څنګه چه ليکلى دى چه : ” خلق خوراک څښاک ته کښيناستل ، بيا مستئ کولو ته پورته شول . “
اَؤ مُونږ دِ حرامکارى ونۀ کړُو لکه څنګه چه په هغوئ کښے ځنو وکړه اَؤ په يوه ورځ کښے درويشت زره ووژلے شول .
اَؤ مُونږ دِ دَ مالِک آزميښت ونۀ کړُو لکه څنګه چه په هغوئ کښے ځنو وکړو اَؤ مارانو هلاک کړل .
اَؤ تاسو ونۀ ګوريږئ لکه څنګه چه په هغوئ کښے ځنے وګُوريدل اَؤ دَ هلاکت فرښتے هغوئ هلاک کړل .
په هغوئ دا خبرے زمُونږ دَ عبرت آخستو دَ پاره راغلے اَؤ زمُونږ دَ آخرى زمانے خلقو ته دَ نصيحت دَ پاره وليکلے شوے .
نو بيا چه څوک ځان مظبُوط ګڼى هغه دِ پوهه شى چه پرے نۀ وزى .
اَؤ تاسو په څۀ داسے آزميښت کښے نۀ يئ پريوتلى چه هغه دَ اِنسان دَ زغم نه بهر وى ، اَؤ خُدائے رښتُونے دے اَؤ هغه به تاسو ستاسو دَ طاقت نه په زيات آزميښت کښے نه اچوى ، بلکه دَ آزميښت سره به دَ وتلو لار هم پيدا کړى چه تاسو ئے وزغملے شئ .
نو خوږو ملګرو ! په دے وجه دَ بُت پرستى نه تښتئ .
زَۀ تاسو هوښيار ګڼم ځکه درسره دا خبرے کوم . زَۀ چه څۀ وايم تاسو دَ هغے په خپله جاج واخلئ .
هغه دَ برکت پياله کُومه چه مُونږ څښُو اَؤ دَ هغے دَ پاره دَ خُدائے شکر کوُو ، آيا هغه دَ مسيح دَ وينے دَ شراکت نۀ ده څۀ ؟ اَؤ هغه ډوډئ چه مُونږ ئے ماتوُو ، آيا هغه دَ مسيح دَ بدن شراکت نه دے څۀ ؟
مُونږ ډير خو يُو ، بيا هم لکه څنګه چه يوه ډوډئ ده ، هم دغه شان لکه دَ يو بدن جوړيږُو ځکه چه مُونږ ټول په هغه يوے ډوډئ کښے شريکيږُو .
څوک چه يهُوديان دى هغوئ ته وګورئ ، چه دَ قُربانئ غوښه خورى ، هغوئ په قُربان ګاه کښے شريک نۀ دى څۀ ؟
نو بيا زَۀ دا وايم چه دَ بُت قُربانى څۀ وى ؟ اَؤ بُت څۀ دے ؟
نه ، بلکه دا وايم چه کُومے قُربانئ چه غير يهُوديان کوى ، شيطانانو ته قُربانى کوى ، نۀ چه خُدائے ته ، اَؤ زَۀ دا نۀ غواړم چه تاسو دَ شيطانانو سره شريک شئ .
تاسو دَ مالِک دَ پيالے نه اَؤ دَ شيطانانو دَ پيالے نه نۀ شئ څښلے ، دَ مالِک په دسترخوان اَؤ دَ شيطانانو په دسترخوان کښے نۀ شئ شريکيدے .
آيا مُونږ مالِک غُصه کوُو څۀ ؟ آيا مُونږ دَ هغۀ نه زوره ور يُو څۀ ؟
هر څۀ روا دى ، هو ، خو هر څيز فائده مند نۀ دے . هر څۀ روا دى خو هر څيز دَ ترقئ دَ پاره ښۀ نۀ دے .
هر يو خپلے فائدے ونۀ لټوئ بلکه دَ نورو .
هر څۀ چه دَ قصابانو په دکانونو خرڅيږى هغه خورئ اَؤ دَ ضمير په خاطر سوال مه پورته کوئ .
” ځکه چه مزکه اَؤ په هغے کښے هر څيز دَ مالِک دى . “
که څوک غير ايماندار تاسو ته ډوډئ وکړى اَؤ تاسو په تلو راضى يئ ، نو هر څۀ چه درته وړاندے کيږدى هغه خورئ اَؤ دَ ضمير دَ خاطره سوال مه پورته کوئ .
خو که تاسو ته څوک ووائى چه دا دَ بُت دَ قُربانئ غوښه ده نو دَ هغۀ اَؤ دَ ضمير دَ خاطره هغه مه خورئ .
زما مطلب دا دے چه ستاسو دَ ضمير په وجه نه خو دَ بل چا . نو دَ بل سړى ضمير زما دَ آزادئ ولے فيصله کوى ؟
که زَۀ ئے په شکر خورم ، نو چه په کُوم څيز شکر وباسم نو بيا دَ هغے په سبب ولے بدنامولے شم ؟
نو بيا چه تاسو څۀ خورئ يا څښئ يا کوئ ، هر څۀ دَ خُدائے دَ جلال دَ پاره کوئ .
تاسو دَ يهُوديانو اَؤ يُونانيانو اَؤ خُدائے دَ جماعت دَ پاره دَ تيندک سبب مه جوړيږئ .
ځکه چه زَۀ هم په ټولو خبرو کښے ټول خوشحالوم اَؤ نه خپله ، خو دَ ډيرو فائده لټوم چه هغوئ خلاصُون بيا مُومى .
تاسو زما په قدم وچليږئ لکه چه زَۀ دَ مسيح په قدم چليږم .
زَۀ ستاسو تعريف کوم چه تاسو په هر خبره کښے ما يادوئ ، اَؤ څنګه چه ما تاسو ته روايتُونه درورسول تاسو هغه هم هغه شان برقرار ساتئ .
نو بيا زَۀ تاسو خبرول غواړم چه دَ هر سړى سر مسيح ، اَؤ دَ ښځے سر سړے ، اَؤ دَ مسيح سر خُدائے دے .
کُوم سړے چه په پټ سر دُعا يا نبُوت کوى هغه خپل سر بے عزته کوى .
اَؤ کُومه ښځه چه سرتوره دُعا يا نبُوت کوى هغه خپله بے عزتى کوى ځکه چه هغه دَ سر خرئيلے په شان ده .
که ښځه لوپټه نۀ په سر کوى نو ويښتۀ دِ هم پريکړى . که دَ ښځے دَ پاره ويښتۀ پريکول اَؤ سر خرئيل دَ شرم خبره وى نو لوپټه دِ په سر کوى .
البته سړے دِ خپل سر نۀ پټوى ځکه چه هغه دَ خُدائے صُورت اَؤ دَ هغۀ دَ جلال عکس دے ، خو ښځه دَ سړى جلال ده .
ځکه چه سړے دَ ښځے نه نۀ دے بلکه ښځه دَ سړى نه ده .
اَؤ سړے دَ ښځے دَ خاطره نه بلکه ښځه دَ سړى دَ خاطره پيدا شوه .
نو دَ فرښتو په سبب ښځے ته په کار دى چه په خپل سر دَ اِختيار نخښه ږدى .
خو بيا هم په مالِک کښے نۀ ښځه دَ سړى بغير ده اَؤ نۀ سړے دښځے بغير .
ځکه لکه څنګه چه ښځه دَ سړى نه ده هم هغه شان سړے هم دَ ښځے په وسيله دے ، خو ټول څيزُونه دَ خُدائے دَ طرفه دى .
تاسو په خپله اِنصاف وکړئ چه آيا ښځے ته سرتوره دُعا کول مُناسب دى څۀ ؟
آيا تاسو ته په طبعى طور معلُومه نۀ ده چه که دَ سړى اُوږدۀ ويښتۀ وى نو دَ هغۀ بے عزتى ده ؟
اَؤ که دَ ښځے اُوږدۀ ويښتۀ وى نو دَ هغے ښکلا ده ، ځکه چه ويښتۀ هغے ته دَ پردے دَ پاره ورکړى شوى دى .
خو بيا هم که تاسو په بحث زور کوئ نو زَۀ به درته دا ووايم چه نۀ خو دا زمُونږ دستور دے اَؤ نۀ دَ خُدائے دَ جماعتُونو .
خو دا حُکم چه درکوم په دے کښے ستاسو ستائينه نۀ کوم ځکه چه ستاسو دَ جمع کيدلو فائده نِشته بلکه نُقصان کيږى .
ځکه چه اول خو زَۀ دا آؤرم چه هر کله چه ستاسو جماعت راغونډيږى نو تاسو په خپلو کښے دَ يو بل مُخالفت کوئ اَؤ زَۀ په هغے څۀ قدر يقين هم کوم .
ځکه چه په تاسو کښے ډله بازى ضرورى ده چه دا معلُومه شى چه په تاسو کښے څوک مقبُول دى .
نو چه کله تاسو جمع کيږئ نو ستاسو هغه خوراک دَ عشا ربانى نۀ شى کيدے .
ځکه چه دَ خوراک په وخت هر سړے دَ بل نه آګاهو خپله ډوډئ خورى ، اَؤ څوک خو نهر پاتے شى اَؤ څوک په نشه شى .
نو آيا دَ خوراک څښاک دَ پاره ستاسو کورُونه نِشته څۀ ؟ يا تاسو دَ خُدائے جماعت دومره سپک ګڼئ چه دَ چا څخه څۀ نِشته ، هغوئ شرموئ ؟ زَۀ تاسو ته څۀ ووايم ؟ آيا په دے خبره ستاسو تعريف وکړم ؟ زَۀ تعريف نۀ کوم .
ځکه چه کُومے خبرے چه ما تاسو ته رسولے دى هغه ما ته دَ مالِک نه په خپله حاصلے شوے دى ، چه په کُومه شپه دَ مالِک عيسىٰ مُخبرى وشوه ډوډئ ئے واخسته ،
شکر ئے پرے ووے اَؤ ما ته ئے کړه اَؤ وئے وئيل چه ” دا زما بدن دے چه ستاسو دَ پاره دے . زما په يادګارئ کښے هم دغه شان کوئ . “
دغه شان هغۀ دَ خوراک نه پس پياله واخسته اَؤ وئے وئيل چه ” دا پياله زما په وينه کښے نوے لوظ دے . هر کله چه ئے څښئ نو زما په يادګارئ کښے دغسے کوئ . “
نو هر کله چه تاسو دا ډوډئ خورئ اَؤ دا پياله څښئ نو دَ مالِک دَ مرګ اظهار کوئ تر څو چه هغه را نۀ شى .
نو دَ دے دَ پاره چه څوک په نامناسبه طريقے سره دَ مالِک ډوډئ خورى يا دَ هغۀ دَ پيالے نه څښى ، هغه به دَ مالِک دَ بدن اَؤ وينے قصور وار وى .
نو سړے دِ اول خپل ځان وآزميئ نو بيا دِ دَ هغه ډوډئ نه وخورى اَؤ دَ هغه پيالے نه وڅښى .
ځکه چه څوک چه دَ خوراک څښاک په وخت دَ مالِک بدن ونۀ پيژنى ، هغه به په هغه خوراک څښاک سزا بيا مُومى .
په دے وجه خو په تاسو کښے ډير کمزورى اَؤ بيماران دى اَؤ ځنے مړۀ شوى دى .
که چرے مُونږ خپل ځان و آزميُو نو سزا به مو نۀ مُوندلے .
خو مالِک مُونږ ته سزا دَ تربيت دَ پاره راکوى چه دَ دُنيا نورو خلقو سره مُجرمان نۀ شُو .
زما ورُوڼو ، دَ دے دَ پاره چه هر کله دَ عشا ربانى دَ پاره راجمع شئ نو دَ يو بل اِنتظار کوئ .
که تاسو وږى يئ نو په کور کښے ډوډئ خورئ چه ستاسو رايوځائے کيدل دَ سزا باعث نۀ شى . نورے خبرے کله چه زَۀ درشم هغه به درستے کړم .
دَ رُوحانى نعمتُونو په باب کښے زَۀ نۀ غواړم چه تاسو نا خبر پاتے شئ .
تاسو خبر يئ چه هر کله چه تاسو غير قوم وئ نو چا به چه په څۀ شان په بے ژبے بُتانو پسے بوتلئ هغه شان به تلئ .
په دے وجه به زَۀ ضرور په تاسو تاکيد وکړم چه هر څوک چه دَ رُوحُ القُدس په وسيله خبرے کوى ، هغه به په عيسىٰ لعنت ونۀ وائى اَؤ بغير دَ رُوحُ القُدس دَ وسيلے نه هيڅوک نۀ شى وئيلے چه عيسىٰ مالِک دے .
نعمتُونه خو قِسما قِسم دى خو رُوح يو دے .
اَؤ خدمتُونه هم قِسما قِسم دى خو مالِک يو دے .
اَؤ تاثيرُونه هم قِسما قِسم دى خو خُدائے يو دے چه په ټولو کښے دَ هر قِسم اَثر پيدا کوى .
خو هر چا له دَ رُوحُ القُدس ظاهريدل دَ ټولو خلقو دَ فائدے دَ پاره ورکړے کيږى .
ځکه چه يو ته دَ رُوح په وسيله دَ حِکمت کلام ورکړے شى اَؤ بل ته دَ هم هغه رُوح په وسيله دَ علميت کلام ،
چا ته دَ هغه رُوح په وسيله ايمان اَؤ چا ته هم دَ هغه رُوح په سبب دَ شفا ورکولو توان ،
چا ته دَ مُعجزو طاقت ، چا ته نبُوت ، چا ته دَ مُختلفو رُوحونو پيژندل ، چا ته دَ قِسما قِسم ژبو وئيلو توان اَؤ چا ته دَ ژبو تشريح کول .
خو دا ټول تاثيرُونه هغه يو رُوح کوى اَؤ چا ته ئے چه غواړى هغۀ ته ئے ورکوى .
ځکه لکه څنګه چه بدن يو دے اَؤ دَ هغۀ اَندامُونه ډير دى ، اَؤ اګر که دَ بدن ټول اَندامُونه ډير دى خو ټول سره يو بدن دے ، دغه شان مسيح هم دے .
ځکه چه مُونږ ټول که يهُوديان يُو که يُونانيان ، که غُلام يُو که آزاد ، مُونږ ټول په يو رُوح بپتسمه شُو چه دَ يو بدن په يووالى کښے داخل شُو ، اَؤ خُدائے زمُونږ ټولو په زړُونو کښے يو رُوح واچولو .
دغه شان دَ بدن يو اَندام نۀ دے بلکه ډير دى .
که چرے پښه ووائى چه زَۀ لاس نۀ يم ، دَ دے دَ پاره دَ بدن نۀ يم ، نو په دے سبب خو هغه دَ بدن نه بهر نۀ ده .
اَؤ که غوږ ووائى چه زَۀ سترګه نۀ يم نو دَ بدن نه نۀ يم ، نو هغه په دے سبب خو دَ بدن نه بهر نۀ دے .
که چرے ټول بدن هم سترګے وے نو آؤريدل به چرته وُو ؟ اَؤ که چرے ټول بدن غوږُونه وے نو بوئيول به چرته وُو ؟
خو خُدائے په بدن کښے هر يو اَندام دَ خپلے مرضئ په مُطابق ايښے دے .
که هغه ټول يو اَندام وے نو بدن به چرته وو ؟
خو اوس اګر که اندامُونه ډير دى ولے بدن يو دے .
نو سترګه لاس ته نۀ شى وئيلے چه زَۀ ستا مُحتاجه نۀ يم ، اَؤ نۀ سر پښو ته وئيلے شى چه زَۀ ستاسو مُحتاج نۀ يم .
بلکه دَ بدن هغه اَندامُونه چه دَ نورو نه کمزورى معلُوميږى ، ډير ضرورى دى .
اَؤ دَ بدن هغه اَندامُونه چه مُونږ ئے دَ نورو په نسبت سپک ګڼُو ، هم هغو ته زيات اهميت ورکوُو ، اَؤ خپل بدرنګى اَندامُونه زيات په حيا ساتُو .
حال دا دے چه زمُونږ ښکلى اَندامُونه مُحتاج نۀ دى . خو خُدائے بدن داسے جوړ کړے دے چه کُوم اَندام مُحتاج دے هم هغۀ ته زيات اهميت ورکړے شى ،
دَ پاره دَ دے چه په بدن کښے بے اِتفاقى پيدا نۀ شى بلکه اَندامُونه دَ يو بل برابر خيال وساتى .
نو بيا که يو اَندام دړد ومُومى نو دَ هغۀ سره ټول اَندامُونه دړديږى ، اَؤ که چرے يو اَندام عزت مُومى نو دَ هغۀ سره ټول اَندامُونه خوشحاليږى .
هم دغه شان تاسو ټول په يو ځائے دَ مسيح بدن يئ اَؤ بيل بيل اَندامُونه يئ .
اَؤ خُدائے په جماعت کښے بيل بيل کسان مُقرر کړل ، اول رسُولان ، دويم نبيان اَؤ دريم اُستاذان ، بيا مُعجزے ښوُونکى ، بيا شفا ورکوُونکى ، مددګاران ، اِنتظام کوُونکى اَؤ قِسما قِسم ژبے ويُونکى .
آيا ټول رسُولان دى څۀ ؟ آيا ټول نبيان دى څۀ ؟ آيا ټول اُستاذان دى څۀ ؟ آيا ټول مُعجزے ښوُونکى دى څۀ ؟
آيا ټولو ته دَ شفا ورکولو طاقت ورکړے شوے دے څۀ ؟ آيا ټول قِسما قِسم ژبے وائى څۀ ؟ آيا ټول تشريح کوى څۀ ؟
تاسو دِ دَ ټولو نه دَ لويو نعمتُونو خواهش ولرئ . خو اوس به ئے زَۀ تاسو ته دَ ټولو نه غوره طريقه وښايم .
که چرے زَۀ دَ فرښتو اَؤ دَ بنى آدمو په ژبه خبرے کوم اَؤ مينه نۀ لرم نو زَۀ ټنګيدُونکے پيتل يا شرنګيدُونکے چڼچڼے يم .
که زَۀ نبوت کولے شم اَؤ که ټول پټ حقيقت ما ته معلُوم وى اَؤ که دَ ټولو علمُونو ماهر شم اَؤ که زما ايمان به تر دے مظبُوط وى چه غرُونه وخوزوم ، خو که زَۀ مينه نۀ لرم نو هيڅ نۀ يم .
که زَۀ خپل ټول مال په خلقو وخوروم تر دے چه خپل بدن سوزولو ته ورکړم ، خو که زَۀ مينه نۀ لرم نو هيڅ فائده نِشته .
مينه صابره ده ، مينه مهربانه ده اَؤ هيچا سره کينه نۀ لرى ، مينه نۀ خو لافے وهى اَؤ نۀ لوئى کوى ،
نۀ بے ادبى کوى ، نۀ په خپل مطلب پسے ګرزى ، نۀ غصه کوى اَؤ نۀ بدګُمانى کوى .
مينه دَ نورو دَ بدو حساب نۀ ساتى اَؤ نۀ دَ نورو په بدکارئ خوشحاليږى بلکه په رښتياؤ خوشحاليږى .
داسے هيڅ څيز نِشته چه مينه ئے زغملے نۀ شى ، په هر څۀ يقين کوى ، دَ هر څۀ اُميد لرى اَؤ دَ هر څۀ زغم کوى .
دَ مينے زوال نِشته . که نبيان وى نو دَ هغوئ کار به ختم شى ، که ژبے وى نو ختمے به شى ، که علم وى نو فنا به شى ،
ځکه چه زمُونږ علم اَؤ زمُونږ نبوت ناقِص دى .
خو کله چه کامِل راشى نو ناقِص به تير شى .
کله چه زَۀ ماشُوم وم نو دَ ماشُومانو غوندے خبرے مے کولے ، دَ ماشُومانو په شان طبيعت مے وو اَؤ دَ ماشُومانو په شان مے پوهه وه ، خو هر کله چه ځوان شوم نو دَ ماشُوموالى خبرے مے پريښودلے .
اوس مُونږ ته دا په آئينه کښے تَت تَت ښکارى خو په هغه وخت به ئے مخامخ ووينُو . په دے وخت زما عِلم ناقِص دے خو په هغه وخت به په پُوره طور وپيژندلے شم لکه چه خُدائے زَۀ پيژندلے يم .
لنډه دا چه ايمان ، اُميد اَؤ مينه درے واړه پاتے کيږى خو په دوئ کښے مينه افضله ده .
اول دَ مينے لټُون کوئ خو دَ نورو رُوحانى نعمتُونو هم خواهش لرئ ، اَؤ دَ هغو نه خصوصاً دَ نبوت .
څوک چه په روحانى ژبه کښے خبرے کوى نو هغه دَ خلقو سره نه ، بلکه دَ خُدائے سره خبرے کوى ، ځکه چه څوک دَ هغۀ په خبره پوهيږى نه اګر که هغه دَ رُوح په وسيله دَ راز خبرے کوى .
خو څوک چه دَ خُدائے کلام آؤروى هغه دَ خلقو سره دَ آبادئ اَؤ نصيحت اَؤ دَ تسلئ خبرے کوى .
څوک چه په رُوحانى ژبه کښے خبرے کوى هغه دَ خپل ځان ترقى کوى اَؤ څوک چه نبُوت کوى هغه دَ جماعت ترقى کوى .
زَۀ به په دے خوشحاله يم چه تاسو ټول په رُوحانى ژبو کښے خبرے کوئ خو زيات دا غواړم چه تاسو دَ نبى په شان دَ خُدائے کلام دَ آؤرولو توان لرئ . اَؤ که رُوحانى ژبے ويُونکى دَ جماعت دَ ترقئ دَ پاره تشريح نۀ کوى نو بيشکه دَ نبى په شان کلام آؤروُونکے دَ هغۀ نه لوئے دے .
زما ملګرو ، تاسو فرض کړئ چه کله چه زَۀ تاسو ته درشم اَؤ په رُوحانى ژبه کښے خبرے کوم نو زَۀ تاسو ته څۀ فائده رسوم ، تر څو چه زَۀ دَ کشف يا دَ عِلم يا دَ نبى په شان کلام يا دَ تعليم خبرے تاسو ته ونۀ کړم ؟
تر دے چه بے ساه څيزُونه هم چه دَ کُومو نه چه آواز راوزى لکه شپيلئ يا رباب ، که چرے دَ هغوئ په آوازُونو کښے فرق نۀ وى نو څوک به څۀ فرق کولے شى چه کُوم يو ساز غږيږى ؟
که چرے دَ بګل آواز صفا نۀ وى نو جنګ ته به څوک ځان تيار کړى ؟
هم دغه شان که چرے ستاسو په خپلو ژبو کښے خبرے صفا نۀ وى نو څوک به ستاسو په هغه خبره پوهه شى ؟ تاسو به تش باد ته خبرے کوئ .
په دُنيا کښے څومره ژبے چه دى خو په دوئ کښے داسے يوه هم نِشته چه بے معنىٰ وى .
خو که چرے زَۀ دَ خبرے کوُونکى په ژبه نۀ پوهيږم نو دَ هغۀ خبرے به ما ته پردئ ښکارى اَؤ زما به هغۀ ته پردئ ښکارى .
نو کله چه تاسو دَ رُوحانى نعمتُونو خواهِش لرئ نو داسے کوشِش کوئ چه ستاسو دا نعمتُونه دَ جماعت دَ ترقئ دَ پاره وى .
نو بيا زَۀ وايم چه څوک چه په رُوحانى ژبه کښے خبرے کوى نو هغه دِ دُعا وکړى چه دَ تشريح کولو جوګه شى .
دَ دے دَ پاره که زَۀ په دُعا کښے هم دغه شان ژبه اِستعمالوم نو زما رُوح خو دُعا کوى ولے عقل مے بے کاره دے .
نو بيا څۀ کول پکار دى ؟ زَۀ به په رُوح کښے هم دُعا غواړم اَؤ په عقل کښے به هم دُعا کوم ، زَۀ به په رُوح کښے هم دَ ثنا سندرے ووايم اَؤ په عقل کښے هم .
فرض کړه ، که تۀ په رُوح کښے ثنا کوے اَؤ يو نا آشنا سړے چه هلته موجُود وى نو هغه به ستا په شکر ګذارئ څنګه آمين ووائى ؟ ځکه چه هغه په دے نۀ پوهيږى چه تۀ څۀ وايئے .
ستا شکر ګذاری خو ښه ده خو هغه بل سړى ته څۀ مدد نۀ ورکوى .
دَ خُدائے شکر کوم چه زَۀ له تاسو نه زيات په رُوحانى ژبو کښے خبرے کوم .
خو زَۀ په جماعت کښے دَ نورو دَ تعليم اَؤ دَ پوهے دَ پاره تشے پينځۀ خبرے غوره ګڼم ، په ځائے دَ دے چه په رُوحانى ژبه کښے لس زره خبرے وکړم .
اَئے زما ملګرو ! په پوهه کښے ماشُومان مه جوړيږئ ، بدئ ته خو ماشُومان شئ خو په پوهه کښے ځوانان .
په تورات کښے ليکلى دىچه خُدائے وائى : ” زَۀ به دے قوم ته په پردو ژبو اَؤ په غيرو شُونډو خبرے وکړم اَؤ بيا به هم هغوئ زما خبرے وانۀ ورى . “
نو رُوحانى ژبے دَ ايماندارانو دَ پاره نه ، بلکه دَ بے ايمانانو دَ پاره نخښے دى اَؤ دَ نبى په شان کلام کول دَ بے ايمانانو دَ پاره نه ، بلکه دَ ايماندارانو دَ پاره نخښے دى .
نو بيا که ټول جماعت يو ځائے راغونډ وى اَؤ رُوحانى ژبے وائى اَؤ نابلده يا بے ايمانه خلق دَ ننه راشى نو آيا هغوئ به تاسو ته ليونى ونۀ وائى څۀ ؟
خو که دَ نبى په شان کلام کوئ اَؤ څوک بے ايمانه يا نابلده دَ ننه راشى نو هغه به قائل شى اَؤ هر څۀ چه آؤرى ، به دَ هغۀ جاج واخلى .
اَؤ دَ هغۀ دَ زړۀ راز به څرګند شى اَؤ بيا به هغه پړ مخ په سجده پريوزى اَؤ اِقرار به وکړى چه بيشکه خُدائے په تاسو کښے دے !
نو اَئے زما ورُوڼو ، لنډه دا چه هر کله چه تاسو عبادت ته جمع کيږئ نو هر يو دِ په تاسو کښے دَ زبُور ، تعليم ، کشف يا دَ رُوحانى ژبے دَ تشريح خيال لرى اَؤ دا ټولے خبرے به دِ دَ جماعت دَ ترقئ دَ پاره وى .
که څوک په رُوحانى ژبه کښے خبرے کوى نو تش دوه کسان يا زيات نه زيات درے دِ وار په وار خبرے وکړى اَؤ څوک دِ ئے خامخا تشريح کوى .
اَؤ کۀ څوک تشريح کوُونکے نۀ وى نو ښه به دا وى چه رُوحانى ژبه ويُونکے دِ په جماعت کښے چُپ پاتے شى اَؤ په خپل زړۀ کښے اَؤ دَ خُدائے سره دِ خبرے وکړى .
که څوک دَ نبيانو په شان کلام کول غواړى نو په هغوئ کښے دوه يا درے تنه دِ خبرے وکړى اَؤ باقى خلق دِ دَ هغۀ دَ خبرو جاج واخلى .
خو که په موجُوده خلقو کښے چا ته دَ خُدائے کلام ورکړے شى نو وړُومبے کس دِ خاموش شى .
په تاسو ټولو کښے په يو وخت يو کس دَ نبى په شان کلام کولے شى ، دَ دے دَ پاره چه ټول ئے زده کړى اَؤ تسلى مُوندلے شى .
څوک چه دَ نبى په شان کلام کوى ، هغوئ دِ په خپل ځان قابُو ساتى .
ځکه چه خُدائے دَ بدنظمئ نه ، بلکه دَ امن بانى دے . لکه چه دَ پاکانو په ټولو جماعتُونو کښے ده
ښځے دِ خاموشے کښينى . هغوئ ته دَ خبرو کولو حُکم نِشته بلکه دَ شريعت په مُطابق دِ تابعدارے اوسى .
اَؤ که هغوئ په څۀ خبره ځان پوهول غواړى نو دَ خپلو خاوندانو نه په کور کښے تپوس کولے شى . دا دَ شرم خبره ده چه ښځے دَ جماعت په غونډه کښے خبرے کوى .
آيا دَ خُدائے کلام دَ تاسو نه راوتلے دے څۀ ؟ يا صرف تاسو هغه خلق يئ چه تاسو له رارسيدلے دے ؟
که چرے چا دَ نبى په شان کلام کولو يا ئے رُوحانى نعمت مُوندلے دے نو هغه دِ پوهه شى چه کُومے خبرے چه زَۀ تاسو ته ليکم هغه دَ مالِک حُکم دے .
اَؤ که چرے هغه دا نۀ منى نو نۀ دِ منى ، هغه به هم نامنظور شى .
نو ځکه اَئے زما ورُوڼو ، لنډه دا چه دَ نبى په شان دَ کلام کولو خواهش لرئ اَؤ په رُوحانى ژبه کښے خبرے کول مه منع کوئ .
خو ټولے خبرے په شائستګئ اَؤ ترتيب سره کوئ .
نو اوس زما ورُوڼو ، زَۀ به تاسو ته هغه زيرے دريادوم کُوم چه ما وړاندے درکړے وو ، اَؤ تاسو قبول کړے وو اَؤ پرے قائم هم يئ .
اَؤ دَ دے زيرى په وسيله چه تاسو خلاصُون بيا مُومئ که تاسو زما په درکړى زيرى قائم يئ ، که نۀ يئ نو ستاسو ايمان راؤړل عبث وو .
ما دَ ټولو نه وړُومبے هغه اهمه خبره در ورسوله کُومه چه ما ته رارسيدلے وه چه مسيح دَ کتابِ مُقدس په مُطابق زمونږ دَ ګُناهُونو دَ پاره مړ شو ،
اَؤ ښخ شو اَؤ دَ کتاب مُقدس په مُطابق په دريمه ورځ بيا ژوندے پاڅيدلو .
اَؤ هغه پطروس ته ښکاره شو اَؤ دَ هغۀ نه پس هغه دولسو کسانو ته .
اَؤ بيا وروڼو ته چه دَ پنځو سوو نه زيات وُو يو ځل ښکاره شو چه په هغوئ کښے زيات کسان تر اوسه ژوندى دى اَؤ ځنے مړۀ دى .
بيا يعقُوب ته ښکاره شو اَؤ دَ دے نه پس ټولو رسُولانو ته .
اَؤ په آخر کښے ما ته ښکاره شو . دا داسے وه لکه چه بے نيټے زيږدلے ،
اَؤ په رسُولانو کښے له ټولو نه ورکوټے يم تر دے چه دَ رسُول بللو لايق هم نۀ يم ځکه چه ما جماعت په عذاب کړے وو .
خو هر څۀ چه يم هغه دَ خُدائے په فضل يم ، بلکه هغه فضل چه په ما وشو هغه بے فائدے ونۀ شو ځکه چه ما دَ هغوئ ټولو نه زياته خوارى وکړله . دا ما ونۀ کړله بلکه دَ خُدائے په هغه فضل وشوله چه په ما دے .
بيا دا هيڅ خبره نۀ ده که زَۀ وم که هغوئ ، مُونږ دغه زيرے آؤروُو اَؤ په دے تاسو ايمان راوړو .
نو اوس که هم دغه څۀ مُونږ زيرے آؤروُو چه مسيح له مړو نه بيا را ژوندے شو نو په تاسو کښے ځنے دا څنګه وئيلے شى چه دَ مړو قيامت نِشته ؟
که دَ مړو قيامت نِشته نو بيا خو مسيح هم نۀ وو بيا ژوندے شوے .
اَؤ که مسيح نۀ وو ژوندے شوے نو بيا زمُونږ پيغام بے فائدے اَؤ بے معنىٰ دے اَؤ هم دغه شان ستاسو ايمان راوړل .
بلکه مُونږ دَ خُدائے دروغژن ګواهان شُو ځکه چه مُونږ دَ خُدائے په بابت دا ګواهى ورکړے وه چه هغۀ مسيح راژوندے کړو . که چرے مړى نۀ راژوندى کوى نو بيا هغه ئے هم نۀ دے ژوندے کړے .
ځکه چه که مړى نۀ راژوندى کيږى نو مسيح هم نۀ وو راژوندے شوے .
اَؤ که چرے مسيح نۀ وو راژوندے شوے نو ستاسو ايمان بے فائدے دے اَؤ تاسو هم هغه شان په خپلو زړو ګناهُونو کښے راګير يئ .
اَؤ کُوم ايمانداران چه مړۀ شول هغوئ هم هلاک شول
که چرے مُونږ صرف دَ دے ژوند دَ پاره په مسيح اُميد کړے دے نو بيا مُونږ په ټولو بنى آدمو کښے زيات بدنصيب يُو .
خو په حقيقت کښے مسيح راژوندے شوے وو . داسے هغه په مړو کښے اولنے ژوندے شوے سړے دے .
ځکه چه دَ يو سړى په سبب په دُنيا کښے مرګ راغے اَؤ دَ يو سړى په سبب دَ مړو نه راژوندى کيدل راغلل .
لکه څنګه چه ټول خلق چه دَ آدم اَؤلاد دى ، مرى ، هغه شان څوک چه دَ مسيح دى ټول به ژوندى کړے شى .
خو هر يو به په خپل خپل وار ، اول مسيح ، بيا دَ مسيح په راتلو دَ هغۀ خلق .
بيا به آخرت راشى ، اَؤ کله چه مسيح ټول حُکومتُونه اَؤ ټول اِختيارُونه اَؤ قُدرتُونه نِشت کړى نو بادشاهى به خُدائے ، يعنے خُدائے پلار ته په حواله کړى .
ولے چه تر څو چه مسيح ټول دُښمنان تر پښو لاندے نۀ کړى هغۀ له بادشاهى کول ضرُورى ده .
اَؤ دَ ټولو نه وروستے دُښمن چه به نِشت کړى ، هغه مرګ دے .
ځکه چه ” خُدائے ټول څيزُونه دَ هغۀ دَ پښو دَ لاندے کړى دى ، “ خو دَ ټولو څيزُونو مطلب دا نۀ دے چه خُدائے په دے څيزُونو کښے شامل دے ځکه چه خُدائے دا ټول څيزُونه دَ مسيح دَ لاندے کړى دى .
اَؤ هر کله چه ټول څيزُونه ئے دَ هغۀ دَ لاندے کړى دى نو زوئے به هم دَ خُدائے دَ لاندے کړے شى چا چه ټول څيُزونه دَ هغۀ دَ لاندے کړل اَؤ دغه شان به خُدائے په ټولو کښے هر څۀ وى .
اوس داسے خلق چه دَ مړو دَ پاره بپتسمه آخلى نو هغوئ داسے ولے کوى ؟ که چرے مړى بيخى راژوندى کيږى نه ، نو بيا دَ هغوئ دَ پاره دَ بپتسمه آخستلو څۀ مطلب دے ؟
اَؤ بيا مُونږ په خپله ولے هر وخت په خطره کښے يُو ؟
زما ورُوڼو ! تاسو زمُونږ په مالِک عيسىٰ مسيح کښے زما وياړ يئ ، باور وکړئ چه زَۀ هره ورځ مرم .
که چرے زَۀ دَ بنى آدم په شان په اِفِسوس کښے دَ داړُونکو ځناورو سره وجنګيدلم نو ما ته څۀ فائده ده ؟ که مړى به راژوندى نۀ شى نو ” راځئ چه خورُو څښُو ځکه چه صبا خو هسے هم مړۀ کيږُو . “
ګمراه کيږئ مه ، دَ بدو ملګرتيا دَ سړى عادتُونه خرابوى .
اَؤ دَ رښتُونى اَؤ غوره ژوندُون دَ پاره په هوش کښے راشئ اَؤ ګُناه پريږدئ زَۀ تاسو ته دا دَ شرم راوستلو دَ پاره وايم ، ځنے داسے دى چه دَ خُدائے نه بے خبره دى .
خو تاسو به تپوس کوئ چه مړى څنګه راژوندى شى اَؤ په څۀ قِسم جِسم کښے به راځى ؟
اَئے نادانه ! کُوم تُخم چه تۀ په خپله کرے نو تر څو چه هغه مړ نۀ شى تر هغے ژوندے کيږى نه .
اَؤ څۀ چه تۀ کرے هغه دا وجُود نۀ دے چه دَ پيدا کيدُونکى دے بلکه صرف دانه ده که هغه دَ غنم وى يا دَ څۀ بل څيز .
خو خُدائے چه څنګه اِراده وکړى هم هغه شان هغۀ ته وجُود ورکوى اَؤ هر تُخم ته خپل خاص وجُود .
ټوله غوښه يو شان غوښه نۀ ده بلکه دَ انسان غوښه يو قِسم ده اَؤ دَ څاروو بل قِسم اَؤ دَ مرغانو بل قِسم اَؤ دَ کبانو غوښه بل قِسم ده .
آسمانى څيزُونه قِسما قِسم دى اَؤ دَ مزکے هم ، خو آسمانى جلال يو څۀ دے اَؤ دَ مزکے بل څۀ .
دَ نمر جلال يو څۀ دے ، دَ سپوږمئ جلال بل څۀ ، دَ ستورو جلال بل څۀ ، ځکه چه دَ ستورى ستورى په جلال کښے فرق دے .
دَ مړو راژوندى کيدل هم دغسے دى ، دَ فنا په حالت کښے ښخولے شى اَؤ دَ بقا په حالت کښے راژوندى کيږى .
دَ بے عزتئ په حالت کښے ښخولے شى اَؤ دَ جلال په حالت کښے راژوندى کيږى ، په کمزورتيا کښے ښخولے شى اَؤ په طاقت کښے راژوندى شى .
جسمانى وجُود ښخولے شى اَؤ رُوحانى وجُود راژوندے کيږى . هر کله چه نفسانى وجُود شته نو رُوحانى وجُود هم شته .
هم دغه شان ليکلى دى : ” اول سړے ، يعنے آدم ژوندے نفس جوړ شو ، خو آخرى آدم ژوندُون ورکُوونکے رُوح جوړ شو . “
خو رُوحانى اول نۀ وو بلکه نفسانى ، اَؤ دَ دے نه پس رُوحانى شو .
اول سړے دَ مزکے نه ، يعنے خاکى وو ، اَؤ دويم سړے آسمانى وو . اَؤ څنګه چه هغه خاکى وو هغه شان به نور هم خاکى وى
اَؤ څنګه چه هغه آسمانى وو هغه شان به نور هم آسمانى وى ،
اَؤ څنګه چه مُونږ دَ دے خاکى په صُورت جوړ شوى يُو دغه شان به په آسمانى صُورت کښے هم شُو .
زما ورُوڼو ، زما مطلب دا دے چه دَ اِنسان جسم دَ خُدائے دَ بادشاهئ وارث نۀ شى کيدے اَؤ دا جِسم چه مړ کيدُونکے دے دَ بقا وارث کيدے نۀ شى .
ګورئ ! زَۀ به درته يوه دَ راز خبره کوم چه مُونږ ټول خو به نۀ مرُو بلکه مُونږ ټول به بدل شُو ،
دَ سترګے په يو رپ کښے چه ورستے بګل وغږيږى اؤ دَ بګل دَ آواز سره به مړى په غير فانى حالت کښے راژوندى شى ، اَؤ مُونږ به بدل شُو .
ځکه چه ضرورى دى چه دا مړ کيدُونکے جِسم دِ غير فانى جامے واغوندى اَؤ دا مړ کيدُونکے جِسم دِ دَ آبدى ژوندُون جامے واچوى .
اَؤ هر کله چه دا فانى جِسم غير فانى ، اَؤ دا مړ کيدونکے جِسم آبدى جامے واچوى ، نو هغه قول به پُوره شى چه ليکلى شوى دى چه : ” مرګ ختم کړے شو ، فتح وکړے شوه ! “
” اَئے مرګه ! ستا هغه فتح څۀ شوه ؟ اَئے مرګه ! ستا دَ طاقت هغه لشه څۀ شوه ؟ “
دَ مرګ لشه ګُناه ده اَؤ ګُناه دَ شريعت نه خپل طاقت بيا مُومى .
خو دَ خُدائے شکر دے چه هغۀ مُونږ ته دَ مالِک عيسىٰ مسيح په وسيله فتح راکوى .
نو اَئے زما خوږو ورُوڼو ! ټينګ اَؤ قائم اوسئ اَؤ هميشه دَ مالِک په کار کښے بوخت اوسئ ځکه چه تاسو خبر يئ چه په مالِک کښے ستاسو خوارى بے فائدے نۀ ده .
اوس دَ هغے چندے په حقله چه دَ پاکانو دَ پاره کيږى څنګه چه ما دَ ګلتيانو جماعتُونو ته حُکم کړے دے ، هغسے تاسو هم وکړئ .
دَ هفتے په وړُومبئ ورځ په تاسو کښے دِ هر څوک دَ خپلے ګټے په مُطابق دَ خپل ځان سره څۀ جمع کړى ، دَ دے دَ پاره چه زما په راتلو دَ چندے کولو حاجت نۀ پيښيږى .
اَؤ کله چه زَۀ درشم نو چه څوک ستاسو خوښ وى ، هغوئ له به زَۀ خط ورکړم اَؤ وبه ئے ليږم چه ستاسو شکرانه بيتُ المُقدس ته يوسى .
اَؤ که زما تلل هم مُناسب وى نو هغوئ به ما سره لاړ شى .
اَؤ زَۀ به دَ مِکدونيه په لاره تاسو له درشم ځکه چه ما ته دَ مِکدونيه په لاره هسے هم تلل دى .
شايد چه ستاسو سره ايسار شم اَؤ ژمے به تاسو سره تير کړم بيا چه کُوم پلو چه زَۀ دَ تلو نيت وکړم نو تاسو به مے واستوئ .
ځکه چه زَۀ اوس په لاره کښے تاسو سره مُلاقات کول نۀ غواړم بلکه زما دا اُميد دے چه که مالِک وغوښتل نو څۀ ورځے به تاسو سره تيرے کړم .
خو زَۀ به دَ پنتکُست اختر پورے په اِفِسوس کښے يم .
ځکه چه زما دَ پاره دَ فائده مند کار يوه لويه دروازه خلاصه ده اَؤ مُخالفان ډير دى .
که چرے تيموتيوس درشى نو خيال ئے وساتئ اَؤ دَ زړۀ دَ اِخلاصه هغه قبُول کړئ ځکه چه هغه زما په شان دَ مالِک کار کوى .
نو بايد چه هغه څوک سپک نۀ کړئ بلکه هغه صحيح سلامت دے لور ته را رُخصت کړئ چه ما ته راشى ځکه چه دَ نورو ورُوڼو سره دَ هغۀ اِنتظار کوم .
اَؤ ورور اپولوس ته ما ډير خواست وکړو چه دَ ورُوڼو سره تاسو ته درشى خو هغه دا وخت په درتلو بلکل راضى نۀ شو ، خو هر کله چه موقع ورته په لاس ورشى نو دربه شى .
بيدار اوسئ ، ايمان قائم لرئ ، زړۀ ور شئ ، مضبوط اوسئ .
څۀ چه کوئ په مينه ئے کوئ .
اَئے ورُوڼو ، تاسو دَ ستِفناس خاندان پيژنئ چه هغه په اخيه کښے وړُومبى ايمانداران شول اَؤ دَ پاکانو په خدمت کښے تل ولاړ دى .
پس زَۀ درته دا سوال کوم چه دَ داسے خلقو تابع اوسئ بلکه دَ هر داسے سړى چه په دے کار اَؤ زيار کښے شريک دے .
اَؤ زَۀ دَ ستِفناس اَؤ دَ فرتوناتوس اَؤ اخيکوس په راتلو ډيرخوشحاله يم ځکه چه څۀ چه ستاسو نه پاتے شوى وُو ، هغه هغوئ پُوره کړل .
اَؤ هغوئ زما اَؤ ستاسو رُوح تازه کړو نو دَ داسے کسانو ومنئ .
دَ ايشيا جماعتونه درته سلام وائى ، اکوله اَؤ پرسکيله دَ هغے جماعت سره چه دَ هغوئ په کور کښے ده تاسو ته په مالِک کښے ډير ډير سلام کوى .
ټول ورُوڼه درته سلام کوى . يو بل په پاکه مينه ښکل کړئ اَؤ په يو بل سلام ووايئ .
زَۀ پولوس درته په خپل لاس سلام ليکم .
څوک چه دَ مالِک سره مينه نۀ لرى په هغۀ دِ لعنت وى ، مالِک راتلُونکے دے .
دَ مالِک عيسىٰ مسيح فضل دِ په تاسو وى .
تاسو ټولو ته چه په عيسىٰ مسيح کښے يئ ، دِ زما مينه قبُوله شى .
دَ پولوس له طرفه چه دَ خُدائے په مرضئ دَ مسيح عيسىٰ رسُول دے اَؤ ورور تيموتيوس له طرفه دَ خُدائے دَ هغه جماعت په نُوم کُوم چه په کورنتوس کښے دے اَؤ دَ ټولو اخيه دَ پاکانو په نُوم ،
زمُونږ دَ پلار خُدائے اَؤ دَ مالِک عيسىٰ مسيح دَ طرفه په تاسو فضل اَؤ سلامتى دِ حاصله وى .
زمُونږ دَ مالِک عيسىٰ مسيح دَ خُدائے اَؤ پلار ثنا دِ وى څوک چه دَ رحمتُونو پلار اَؤ دَ هر قِسم تسلئ خُدائے دے .
هغه زمُونږ په ټولو مُصيبتُونو کښے مُونږ له تسلى راکوى دَ دے دَ پاره چه مُونږ دَ هغه تسلئ سره چه مُونږ له ئے خُدائے راکوى هغو ته هم مُونږ دَ تسلئ ورکولو جوګه شُو څوک چه په څۀ نه څۀ مُصيبت کښے ګير دى .
ځکه چه څۀ رنګ دَ مسيح تکليفُونه په مُونږ زياتيږى دغه شان دَ مسيح په وسيله زمُونږ تسلئ هم زياتيږى .
که مُونږ مُصيبتُونه تيروُو نو ستاسو دَ تسلئ اَؤ خلاصُون دَ خاطره اَؤ که تسلى مُومُو نو ستاسو دَ تسلئ په خاطر دَ کُومے په تاثير چه تاسو په صبر هغه تکليفُونه وزغمئ کُوم چه مونږه هم زغمُو .
اَؤ زمُونږ اُميد ستاسو په حقله ډير کلک دے ځکه چه مُونږ په دے پوهه يُو چه څۀ رنګ چه تاسو زمُونږ په تکليفُونو کښے شريک يئ ، هم دغه شان په تسلئ کښے هم يئ .
اَئے ورُوڼو ! مُونږ دا نۀ غواړُو چه تاسو دِ دَ هغه مُصيبت نه ناخبره پاتے شئ کُوم چه دَ ايشيا په صُوبه کښے په مُونږ راغلو اَؤ زمُونږ دَ حد نه بهر اَؤ دَ طاقت نه زيات وو اَؤ تر دے چه مُونږ دَ ژوندانۀ نه هم لاس ووينځو .
بلکه په خپل ځان مو دَ مرګ دَ حُکم يقين وشو دَ دے دَ پاره چه په ځان هيڅ ويسا پاتے نۀ شى بلکه په هغه خُدائے څوک چه مړى ژوندى کوى .
نو هم هغۀ مُونږ دَ داسے لوئے هلاکت نه خلاص کړُو اَؤ خلاصوى به مو ، اَؤ مُونږ دَ هغۀ نه دا اُميد لرُو چه وړاندے به مو هم خلاصوى .
اَؤ که چرے تاسو هم په جمع په دُعا سره زمُونږ مدد کوئ ، نو خُدائے به دَ ډيرو خلقو دَ دُعا جواب ورکړى ، اَؤ هم ډير خلق به زمُونږ دَ آزاديدو دَ خاطره دَ هغۀ شکر وکړى .
مُونږ ته په دے خبره فخر دے بلکه زمُونږ زړۀ ګواهى کوى چه دُنيا ته اَؤ خاص تاسو ته دَ خُدائے غوندے دَ رښتينوالى اَؤ دَ زړۀ دَ پاکوالى سره ګُزران کولو اَؤ مُونږ دَ دُنيا دَ حِکمت نه کار وانۀ خستو بلکه دَ خُدائے په فضل مو باور وکړو .
مُونږ تاسو ته نورے خبرے نۀ ليکُو بغير دَ هغو نه کومے چه تاسو لولئ يا ئے منئ ، اَؤ زما اُميد دے چه تر آخره پورے به پرے پوهيږئ .
څۀ رنګ چه تاسو به په مُونږ فخر کوئ دغه رنګ دَ مالِک عيسىٰ مسيح په ورځ به مُونږ په تاسو فخر کوُو .
اَؤ هم په دے باور ما دا اِراده کړے وه چه اول تاسو له درشم دَ دے دَ پاره چه تاسو سره دوه ځله ملاقات وشى ،
اَؤ ستاسو په لاره مِکدونيه ته لاړ شم اَؤ دَ مِکدونيه نه به بيا تاسو له درشم اَؤ تاسو مے يهُوديه ته رُخصت کړئ .
پس ما چه دا اِراده کړے وه نو آيا زَۀ ګنى خپلے اِرادے څۀ زر زر بدلوم ؟ اؤ زۀ دَ يو دُنياوى سړى په شان خپله اِراده هو په نه اؤ نه په هو کښے بدلوم ؟
لکه چه خُدائے رښتينے دے دغه شان زمُونږ لوظ تاسو سره وو ، يعنے دَ هو په ځائے هو اَؤ دَ نه په ځائے نه .
ځکه چه دَ خُدائے زوئے عيسىٰ مسيح دَ چا زيرے چه مُونږ ، يعنے ما اَؤ سيلوانوس اَؤ تيموتيوس په تاسو کښے خور کړے دے ، په هغۀ کښے داسے خبرے نۀ وے چه هو وے اَؤ بيا وروستو په نه کښے بدلے شوے بلکه هو ، هو پاتے شو .
ځکه چه دَ خُدائے چه هر څومره لوظُونه دى هغه په مسيح کښے هو شُو ، اَؤ هم دغه وجه ده چه دَ هغۀ په وسيله پرے آمين هم وشو ، دَ دے دَ پاره چه زمُونږ په وسيله دَ خُدائے جلال څرګند شى .
اَؤ په حقيقت کښے خُدائے چه ئے تاسو اَؤ مُونږ په مسيح کښے مظبُوط کړى يُو ، هغۀ مُونږ غوره کړى يُو ،
اَؤ خپل مُهر ئے په مُونږ لګولے دے چه مُونږ دَ هغۀ يُو اَؤ زمُونږ په زړُونو کښے ئے خپل رُوح اچولے دے چه دَ راتلُونکو برکتُونو ضمانت دے .
زَۀ خُدائے خپل ګواه کوم چه زَۀ تر اوسه کورنتوس ته ځکه نۀ يم راغلے چه په تاسو مے رحم کيدو .
زمُونږ مقصد دا نۀ دے چه مُونږ دَ ايمان په خبرو په تاسو خامخا حُکم وچلوُو . مُونږ ته معلُومه ده چه تاسو په ايمان کښے قائم يئ اَؤ مُونږ تش تاسو سره ستاسو دَ خوشحالئ سبب جوړيدل غواړُو .
ما په خپل زړۀ کښے دا اِراده کړے وه چه که زما درتلل تاسو له دَ غم سبب ګرځى نو بيا تاسو له نۀ درځم .
ځکه چه که زَۀ تاسو غمژن کړم نو ما به څوک خوشحالوى ، بغير دَ هغو نه څوک چه زما په وجه غمژن شوى دى .
اَؤ ما تاسو ته هغه خبره ليکلے وه دَ دے دَ پاره چه هسے نه چه زما په راتلو چه ما ته په چا خوشحاليدل په کار دى زَۀ دِ دَ هغوئ په وجه غمژن يم ، ځکه چه زما په تاسو ټولو دَ دے خبرے باور دے چه کُومه چه زما خوشحالى ده هغه ستاسو دَ ټولو ده .
ځکه چه ما دَ ډير مُصيبت اَؤ دَ خفګان په حالت کښے په ډيرو اوښکو سره تاسو ته ليکلى وُو خو دَ دے دَ پاره نه چه تاسو دِ غمژن شئ بلکه دَ دے دَ پاره چه تاسو هغه لوئے مُحبت معلُوم کړئ ، کُوم چه زما تاسو سره دے .
اَؤ که څوک ستاسو په مينځ کښے دَ غم سبب شوے دے نو هغه تش زما دَ غم نه ، بلکه څۀ قدرے ستاسو ټولو دَ غم باعث شو ، دَ دے دَ پاره چه په هغۀ زياته سختى ونۀ کړم .
دغه سزا چه هغۀ دَ ډيرو خلقو له طرف نه ومُونده دَ داسے سړى دَ پاره پُوره ده .
پس دَ دے برعکس غوره دا ده چه دَ هغۀ قصُور مُعاف کړئ اَؤ تسلى ورکړئ دَ دے دَ پاره چه هغه دَ غم دَ زياتوالى په وجه تباه نۀ شى .
دَ دے دَ پاره زَۀ تاسو ته سوال کوم چه دَ هغۀ په حقله مُحبت ښکاره کړئ .
ځکه چه ما دَ دے دَ پاره هم ليکلى وُو چه تاسو وآزمائيم چه تاسو په ټولو خبرو کښے حُکم منُونکى يئ اَؤ که نه .
تاسو چه چا ته څۀ مُعاف کوئ هغۀ ته ئے زَۀ هم مُعاف کوم ځکه چه هغه څۀ چه مُعاف کړى وى نو دَ مسيح دَ قائم مُقام کيدو په سبب مے ستاسو دَ خاطره مُعاف کړى دى ،
دَ دے دَ پاره چه دَ شيطان وار راباندے کامياب نۀ شى ځکه چه مُونږ دَ هغۀ دَ چلُونو نه ناواقفه نۀ يُو .
اَؤ هر کله چه زَۀ دَ مسيح زيرى ورکولو له ترواس ته راغلم اَؤ مالِک ما ته دروازه خلاصه کړه ،
نو زما رُوح آرام ونۀ مُوندو ځکه چه ما خپل ورور تيطوس ونۀ مُوندو ، نو دَ هغوئ نه مے رُخصت واخستو اَؤ مِکدونيه ته لاړم .
خو دَ خُدائے شکر دے څوک چه په مسيح کښے مُونږ لکه دَ قيديانو دَ فتحمندئ په جُلوس بيائى اَؤ دَ هغۀ دَ عِلم خوشبُوئ زمُونږ په وسيله په هر ځائے خوروى .
ځکه چه مُونږ دَ خُدائے په نزد خلاصُون موندُونکو اَؤ هلاکيدُونکو ، دواړو دَ پاره ، دَ مسيح خُوشبُوئ يُو .
بعضو ته دَ مړ کيدو دَ پاره دَ مرګ بُوئ اَؤ بعضو له دَ ژوندانۀ دَ پاره دَ ژوندُون بوئ يُو ، اَؤ څوک دے چه دَ دے خبرو لائق دے ؟
ځکه چه مُونږ دَ بنجارى په شان نۀ يُو ، څوک چه دَ خُدائے کلام خرڅوى بلکه مُونږ دَ زړۀ په صفايئ اَؤ دَ خُدائے دَ طرفه خُدائے حاضر ګڼُو اَؤ دَ مسيح دَ خادمانو په شان خبرے کوُو .
آيا مُونږ بيا خپله نيکنامى ښکاره کول غواړُو ؟ يا مُونږ ته دَ بعضو په شان دَ نيکنامئ خطُونه ستاسو په لور دَ راوړلو يا ستاسو نه دَ آخستو حاجت دے ؟
زمُونږ خط چه زمُونږ په زړُونو کښے ليکلے شوے دے ، هغه تاسو يئ اَؤ ټول خلق ئے پيژنى اَؤ لولى ئے .
ښکاره ده چه تاسو دَ مسيح هغه خط يئ کُوم چه مُونږ دَ خادمانو په طور ليکلے دے ، په سياهى نه ، بلکه دَ ژوندى خُدائے په رُوح سره ، دَ ګټے په تختو نه بلکه په زړۀ باندے .
مُونږ دَ مسيح په معرفت په خُدائے داسے باور لرُو ،
په دے نه چه ګنى په خپله مُونږ دَ دے جوګه يُو چه دَ خپله انده څۀ خيال هم وکړو بلکه زمُونږ لياقت دَ خُدائے دَ لوريه دے ،
چا چه مُونږ دَ نوى لوظ دَ خادم کيدو جوګه کړى يُو ، نۀ دَ ليکلى شريعت دَ لوظ نه ، بلکه دَ رُوح دَ لوظ ، ځکه چه ليکلے شريعت وژل کوى خو رُوح ژوندے کوى .
اَؤ هر کله چه دَ مرګ هغه لوظ حرفُونه چه په ګټو ليکلى شوى وُو دَ دومره جلال وُو چه بنى اِسرائيل دَ مُوسىٰ په مخ دَ هغه جلال په سبب کُوم چه دَ هغۀ په مخ وو په غور سره هغۀ ته ونۀ کتلے شول ، سره دَ دے چه په کميدو وو ،
نو دَ رُوح لوظ خو به بے شکه دَ دے نه زيات دَ جلال سره وى !
ځکه چه که چرے مجرموُونکے لوظ دَ جلال وو نو دَ صادقوُونکى لوظ خو به ضرور دَ دے نه زيات جلالى وى !
هغه جلال چه دَ څۀ وخت دَ پاره جلالى وو نو اوس دَ جلالى څيز په مخکښے هيڅ شے نۀ ښکارى .
ولے چه هر کله چه فنا کيدُونکى څيزُونه جلالى وُو نو پاتے کيدُونکے څيز خو به خامخا جلالى وى .
نو بيا مُونږ په دے اُميد ډير په زړه ورتيا سره دا وايُو ،
اَؤ دَ مُوسىٰ په شان نه ، چا چه دَ دے دَ پاره په خپل مخ نقاب اچولے وو چه بنى اِسرائيل دَ هغۀ دَ فانى جلال اَنجام ونۀ ليدے شى .
خو دَ هغوئ زړُونه سخت شول ځکه چه تر دے ورځے دَ زوړ عهد لوستلو په وخت دَ هغوئ په زړُونو پړده پرته ده اَؤ دا پړده يواځے دَ مسيح په وسيله پورته کيږى .
خو تر دے ورځے چه کله هم دَ مُوسىٰ کتاب لوستلے کيږى دَ هغوئ په زړُونو پړده پرته وى .
خو چه کله هم دَ هغوئ زړۀ دَ مالِک طرف ته راوګرزى نو دغه پړده پورته کيږى .
اَؤ مالِک رُوح دے اَؤ چرته چه دَ مالِک رُوح دے ، هلته آزادى ده .
اَؤ هر کله چه زمُونږ دَ ټولو په بے نقابه مخونو کښے لکه دَ آئنے دَ مالِک جلال داسے څرګنديږى ، نو دَ هغه مالِک په وسيله دَ هغه جلالى ذات څوک چه رُوح دے ، مُونږ درجه په درجه دَ هغۀ په شان کيږو .
پس هر کله چه په مُونږ داسے رحم وشو چه مُونږ ته دا خدمت وسپارلے شو نو مُونږ هِمت نۀ بائيلو ،
بلکه مُونږ دَ شرم پټے خبرے پريښودے اَؤ دَ مکارئ چلند نۀ کوُو ، نۀ دَ خُدائے په کلام کښے څۀ ګډُون کوُو بلکه حق ظاهروُو اَؤ دَ خُدائے په نزد دَ هر چا دَ ضمير په وړاندے خپل ځان ښکاره کوُو .
اَؤ که چرے زمُونږ په زيرى پړده پرته ده نو دا تشه دَ هلاکيدُونکو دَ پاره ده ،
يعنے هغه به ايمان نۀ راؤړى ځکه چه دَ دے بدى دُنيا سردار يعنے شيطان دَ هغوئ عقل ړُوند کړے دے ، دَ دے دَ پاره چه مسيح څوک چه دَ خُدائے په شکل دے ، دَ هغۀ دَ جلال دَ زيرى رڼا په هغوئ ونۀ ځليږى .
ځکه چه مُونږ خپل نه ، بلکه دَ عيسىٰ مسيح دَ زيرى تبليغ کوُو ، ځکه چه هغه مالِک دے اَؤ دَ خپل ځان په حقله داسے وايُو چه مُونږ دَ عيسىٰ په خاطر ستاسو غُلامان يُو .
اَؤ خُدائے چه دا ئے وئيلى دى چه ” دَ تيارے نه دِ رڼا وځليږى “ نو هغه زمُونږ په زړُونو کښے وځلوله چه دَ خُدائے جلال وپيژنُو چه دَ عيسىٰ مسيح دَ مخ نه ځليږى .
دَ زيرى دا کلام چه مُونږ سره دے دَ يوے خزانے په شان دے چه دَ خاوُرو په لوښو کښے وى . خو داسے کيدل ضرورى دى چه دا ښکاره شى چه دَ حده هورته قُدرت دَ خُدائے له طرف نه دے ، نه چه زمُونږ له طرف نه .
مُونږ دَ هر طرف نه مُصيبتُونه خو اُوچتوُو خو زپلے کيږو نه ، پريشان کيږُو ضرور خو نا اُميد نۀ يُو ،
تنګولے کيږو خو يواځے پريښولے کيږُو نه ، غورزولے کيږُو خو هلاکيږُو نه .
زمُونږ په وجود کښے هر وخت دَ مسيح دَ مرګ نخښه ده چه دَ عيسىٰ ژوندُون هم زمُونږ په وجُود کښے څرګند شى .
ځکه چه مُونږ په ژوندانۀ دَ عيسىٰ دَ خاطره هميشه مرګ ته سپارلے کيږُو چه دَ عيسىٰ ژوند هم زمُونږ په فانى جسم کښے څرګند شى .
پس مرګ خو په مُونږ کښے اثر کوى اَؤ ژوندُون په تاسو کښے .
اَؤ چه پاک کلام کښے ليکلى دى چه : ” ما ايمان راوړو اَؤ ځکه مے خبرے کولے ، “ نو په مُونږ کښے هم دَ ايمان هغه رُوح دے ، پس مُونږ هم ايمان راوړے دے اَؤ ځکه خبرے کوُو .
ځکه چه مُونږ پوهيږُو چه چا چه مالِک عيسىٰ ژوندے کړے دے هغه به مُونږ هم دَ هغۀ سره ژوندى کړى اَؤ تاسو سره به مو په خپل مخکښے حاضر کړى .
څۀ چه مُونږ په ځان تيروُو هغه ستاسو دَ خاطره تيروُو اَؤ څنګه چه دَ خُدائے فضل په خلقو زياتيږى نو دَ خلقو شکر ګذارئ هم زياتيږى چه دَ خُدائے جلال څرګند شى .
دَ دے دَ پاره مُونږ هِمت نۀ بائيلو اَؤ سره دَ دے چه زمُونږ بدن ورو ورو ختميږي خو بيا هم زمُونږ رُوح ورځ تر ورځ نوے کيږى .
نو دغه شان زمُونږ دَ يو ساعت لږ مُصيبت زمُونږ دَ پاره بے کچه درُوند اَؤ آبدى جلال پيدا کوى .
اَؤ په کُوم حال کښے چه مُونږ په ليدلو څيزُونو نه ، بلکه په ناليدلو څيزُونو نظر لرُو ځکه چه ليدلى څيزُونه فانى دى اَؤ ناليدلى څيزُونه آبدى دى .
نو مُونږ په دے پوهه يُو چه زمُونږ وجُود دَ يو تمبُو په شان دے . کله چه دا تمبُو چه په مزکه دے ، راوغورزولے شى نو مُونږ ته به دَ خُدائے له طرفه په آسمان کښے يوه داسے ماڼئ راکولے کيږى کُومه چه به په لاس دَ جوړ شوى کور په څير نۀ وى بلکه آبدى به وى .
څنګه چه مُونږ په دے وجُود کښے کړيږُو اَؤ ډير ارمانجن يُو چه په خپل آسمانى کور کښے داخل شُو ،
اَؤ په هغۀ کښے لکه په جامه بربنډ ځان پټ کړُو .
ځکه چه په دے تمبُو کښے په اوسيدو مُونږ دَ بوج دَ زوره په زبيرګو يُو دَ دے دَ پاره نه چه مونږ دا جامه ويستل غواړو بلکه په دے باندے بله اغوستل غواړُو ، دَ دے دَ پاره چه کُومه چه فنا کيدُونکى ده هغه په غير فانى کښے بدله شى .
اَؤ چا چه مُونږ دَ دے کار دَ پاره تيار کړُو هغه خُدائے دے اَؤ هغۀ مُونږ ته په بيعانه کښے خپل رُوح راکړو .
ځکه چه مُونږ تل تر تله تسلى لرُو اَؤ په دے پوهيږُو چه تر څو چه مُونږ دَ وجُود په کور کښے يُو نو دَ مالِک په کور کښے نۀ يُو .
ځکه چه مُونږ په ايمان ژوندُون تيرَوُو ، نۀ چه دَ سترګو په ليدلو .
غرض دا چه زمُونږ تسلى ده چه مُونږ دَ وجُود غوندے کور به پريږدُو اَؤ دَ مالِک سره اوسيدل زيات خوښوُو .
که مُونږ دَ وجُود په کور کښے يُو يا دَ مالِک سره ، خو زمُونږ دَ ټولو نه لوئے مقصد دا دے چه مالِک خوشحاله کړُو .
ځکه چه دا ضرورى ده چه دَ مسيح دَ عدالت دَ تخت په وړاندے چه مُونږ حاضر شُو نو چه زمُونږ دَ ټولو حال څرګند کړے شى نو هر څوک به دَ خپلو هغو کارُونو بدل ومُومى کُوم چه هغوئ دَ وجُود په وسيله کړى دى که بد وى اَؤ که ښۀ .
نو مُونږ دَ خُدائے دَ ويرے په مطلب پوهيږُو نو ځکه مُونږ دَ اِنسان دَ قانع کولو کوشِش کوُو . په خُدائے باندے زمُونږ حال ظاهر دے اَؤ دا اُميد دے چه زمُونږ حال به ستاسو په ضمير هم صفا ظاهر شوے وى .
نو مُونږ خپله نيکنامى په تاسو نۀ زياتوُو بلکه مُونږ په خپله تاسو له موقعه درکوُو چه په مُونږ فخر وکړئ دَ دے دَ پاره چه تاسو هغوئ له جواب ورکړئ شئ څوک چه په ظاهر فخر کوى خو په باطن نه .
که چرے مُونږ په خود کښے نۀ يُو نو دَ خُدائے دَ پاره يُو اَؤ که په خود کښے يُو نو ستاسو دَ پاره يُو .
دَ مسيح مينه مُونږ مجبوروى ځکه چه مُونږ پوهيږُو چه که يو دَ ټولو دَ پاره مړ شو نو ټول مړۀ شول .
اَؤ هغه دَ دے خاطره دَ ټولو دَ پاره مړ شو چه څوک چه ژوندى دى هغه دِ بيا دَ ځان دَ پاره نۀ وى ژوندى بلکه دَ هغۀ دَ خاطره دِ ژوندى وى څوک چه دَ هغوئ دَ پاره مړ شو اَؤ بيا ژوندے شو .
نو اوس به مُونږ دَ چا په باب کښے اِنسانى رائے نۀ لرُو اګر که مُونږ دَ مسيح په باب کښے يو وخت اِنسانى رائے لرله خو اوس به داسے نۀ کوُو .
دَ دے دَ پاره که څوک په مسيح کښے وى نو هغه نوے مخلُوق دے ، زاړۀ څيزُونه تير شول ، وګورئ هغه اوس نوى شول .
ټول څيزُونه دَ خُدائے له طرفه دى چا چه دَ مسيح په وسيله دَ خپل ځان سره مُونږ پُخلا کړلُو اَؤ دَ پُخلا کولو پيغام ئے مُونږ ته سپارلے دے .
مطلب دا چه خُدائے دَ مسيح په وسيله دُنيا دَ خپل ځان سره پُخلا کوله اَؤ دَ هغوئ ګُناهُونه ئے دَ هغوئ په ذمه وانۀ چول اَؤ دَ پُخلا کولو پيغام ئے زمُونږ په حواله کړو .
نو اوس مُونږ دَ مسيح اَستازى يُو ګويا زمُونږ په وسيله خُدائے دا خواست کوى ، مُونږ دَ مسيح دَ طرف نه منت کوُو چه دَ خُدائے سره پُخلا شئ .
هغه چا چه ګُناه نۀ پيژنده خو خُدائے هم هغه زمُونږ دَ پاره ګُناه وګڼلو چه مُونږ په هغۀ کښے دَ خُدائے صداقت شُو .
اَؤ مُونږ چه دَ خُدائے په کار کښے شريک يُو ، دا خواست کوُو چه دَ خُدائے کُوم فضل چه تاسو قبُول کړے دے ، هغه عبث مه ګڼئ .
څنګه چه هغه په خپله فرمائى : ” ما دَ خپل فضل په وخت ستاسو واؤريدل اَؤ دَ خلاصُون په ورځ مے ستاسو مدد وکړو . “ ګورئ دَ قبليدو وخت اوس راغلے دے ، ګورئ دا دَ خلاصُون ورځ ده !
دَ دے دَ پاره چه زمُونږ خدمت ضائع نۀ شى نو مُونږ په هيڅ خبره کښے دَ تيندک خوړلو موقع نۀ ورکوُو ،
بلکه دَ خُدائے دَ خادمانو په شان په هره خبره کښے خپل ځان ښکاره کوُو ، يعنے ډير په صبر ، په مُصيبت ، په حاجتمندئ اَؤ په تنګسياؤ ،
په کروړو خوړلو ، په قيد ، په ګړبړ ، په محنت ، په شوګيرو ، په لوږه ،
په پاکئ ، په عِلم ، په زغم ، په مهربانئ ، په رُوحُ القُدس ، په بے ريا مينه ،
په حق کلام سره ، دَ خُدائے په قُدرت ، دَ صداقت په وسلو چه حمله کوى اَؤ دفاع کوى ،
په عزت اَؤ بے عزتئ ، دَ بدنامئ اَؤ نيکنامئ په وسيله ، اګر که ګُمراه کوُونکى معلُوميږُو خو بيا هم رښتينى يُو ،
نامعلُوم يُو خو بيا هم مشهُور يُو ، مړ کيدُونکى يُو خو ګورئ ژوندى يُو ، وهل خوړُونکى يُو خو مړۀ کيږُو نه ،
غمژن يُو خو تل خوشحاله اوسُو ، غريبان يُو خو ډير خلق غنيان کوُو ، خواران يُو خو بيا هم هر څۀ لرُو .
اَئے کورنتيانو ! مُونږ ستاسو سره صفا خبرے وکړلے اَؤ مُونږ تاسو ټولو ته خپل زړُونه پرانستلى دى
زمُونږ زړُونه تنګ نۀ دى خو ستاسو زړُونه تنګ دى .
لکه څۀ رنګ چه پلار خپلو بچو ته وائى نو تاسو هم په بدل کښے مُونږ ته خپل زړُونه پرانزئ .
څوک چه په مسيح ايمان نۀ لرى ، دَ هغوئ سره په جغ کښے مه ځئ . دَ صداقت اَؤ ناصداقت په خپلو کښے څۀ تعلق ؟ بيا دَ رڼا اَؤ تيارے دَ يو بل سره څۀ کار ؟
آيا مسيح دَ شيطان سره اِتفاق کولے شى يا يو ايماندار دَ يو بے ايمان سره څۀ تعلق ساتلے شى څۀ ؟
آيا دَ خُدائے کور دَ بُتانو سره څۀ جوړښت لرى ؟ ولے چه مُونږ دَ ژوندى خُدائے کور يُو لکه چه خُدائے په خپله فرمائى چه : ” زَۀ به په هغوئ کښے اوسم اَؤ په هغوئ کښے به ګرزم ، اَؤ زَۀ به دَ هغوئ خُدائے يم اَؤ هغوئ به زما خلق وى . “
دے دَ پاره مالِک وائى چه : ” دَ هغوئ نه راوزئ اَؤ هغوئ پريږدئ اَؤ ناپاکو څيزُونو ته لاس مه وروړئ ، نو زَۀ به تاسو قبُول کړم .
اَؤ زَۀ به ستاسو پلار يم اَؤ تاسو به زما زامن لُوڼه يئ ، دا دَ مالِک قادر مُطلق وينا ده . “
نو اَئے خوږو دوستانو ! چُونکه زمُونږ سره داسے وعدے شوى دى نو راځئ چه مُونږ خپل ځانُونه دَ هر قِسمه جسمانى اَؤ رُوحانى ناپاکو نه پاک کړُو اَؤ دَ خُدائے دَ ويرے نه خپل پاکوالے کمال ته ورسوُو .
مُونږ ته په خپلو زړُونو کښے ځائے راکړئ . مُونږ دَ هيچا سره بے اِتفاقى نۀ ده کړے ، چا ته مو نُقصان نۀ دے رسولے اَؤ دَ چا نه مو خپل مقصد نۀ دے تر سره کړے .
زَۀ تاسو ملامتول نۀ غواړم ځکه چه ما تاسو ته اول هم وئيلى دى چه تاسو زمُونږ په زړُونو کښے داسے ځائے مُوندلے دے چه که مرګ وى اَؤ که ژوندُون ، مُونږ تاسو سره يو ځائے يُو .
زَۀ په تاسو باور کوم اَؤ چه زَۀ په تاسو ډير فخر کوم ما ته پُوره تسلى حاصله ده اَؤ چه په مُونږ چه څومره مُصيبتُونه راځى په هغو ټولو کښے زما زړۀ بيحده خوشحاليږى .
هر کله چه مُونږ مِکدونيه ته راغلُو نو زمُونږ دے خوارو بدنُونو ته دلته هم هيڅ آرام نۀ وو ، هر طرف ته تکليفُونه وُو ، زمُونږ نه ګير چاپير جګړے وے اَؤ زمُونږ په زړُونو کښے ئے ويره وه .
خو خُدائے چه عاجزانو ته تسلى ورکوى نو دَ تيطوس په راتلو ئے مُونږ ته تسلى راکړله ،
نۀ تش دَ هغۀ په راتلو بلکه دَ هغۀ په هغه تسلئ چه هغۀ ته له تاسو نه ورکړے شوے وه ، اَؤ چه هغۀ مُونږ خبر کړلُو چه تاسو زما په ليدو پسے څومره ليواله يئ اَؤ چه ډير اَفسوس کوئ اَؤ زما ملګرتيا کوئ نو په هغوئ زَۀ نور زيات خوشحاله شوم .
که چرے تاسو زما په هغه درليږلى خط غمژن وئ نو اوس په هغے پښيمانه نۀ يم . زَۀ به په دے هله خفه شوے وے که چرے ما ليدلے وے چه هغه خط تاسو غمژن کړلئ که هغه هم دَ لږ وخت دَ پاره وے .
خو اوس په دے خوشحاله يم چه ستاسو دَ غم نتيجه توبه ګارى شوه ولے چه ستاسو غم دَ خُدائے دَ مرضئ په مُطابق وو ، دَ پاره دَ دے چه تاسو ته زمُونږ دَ طرف نه څۀ نُقصان نۀ وى .
ځکه چه دَ خُدائے دَ مرضئ په مُطابق غم داسے توبه راپيدا کوى چه دَ هغے اَنجام خلاصُون دے اَؤ په هغے پښيمانه کيدل نِشته ، خو دَ دُنيا غم مرګ پيدا کوى .
نو ګورئ دغه خبرے چه تاسو دَ خُدائے دَ مرضئ په مُطابق غمژن شوئ په تاسو کښے څومره سرګرمى ، عُذر ، خفګان ، ويره ، شوق ، جوش اَؤ غيرت پيدا کړو . تاسو په هر جوړ دا ثابت کړل چه تاسو په دے خبره کښے بر يئ .
نو بيا اګر که ما تاسو ته ليکلى وُو خو په هغه وجه مے نۀ وُو ليکلى ، چا چه بے اِنصافى وکړه اَؤ نۀ په هغه وجه چه دَ چا سره چه بے اِنصافى وشوه خو په دے وجه چه تاسو دَ خُدائے په حضُور کښے زمُونږ څومره رښتينى تابعداره ظاهر شئ .
ځکه خو زمُونږ دومره تسلى وشوه . اَؤ زمُونږ په دے هم تسلى وشوه کله چه مُونږ وليدل چه تيطوس ډير خوشحاله دے نو مُونږ ته نوره هم زياته خوشحالى حاصله شوه ځکه چه ستاسو ټولو په سبب هغۀ تسلى بيا مُونده .
اَؤ که ما دَ هغۀ په وړاندے ستاسو په باب کښے څۀ فخر وکړو نو شرمنده نۀ شوم بلکه څنګه چه مُونږ تاسو ته ټولے خبرے په رښتيا وکړے هم هغه شان چه مُونږ کُوم فخر دَ تيطوس په وړاندے وکړو ، هغه هم رښتيا وختلو .
اَؤ هر کله چه هغۀ ته ستاسو دَ ټولو فرمانبردارئ راياديږى چه تاسو څنګه په ويره اَؤ رپيدلو هغه قبُول کړو نو تاسو سره دَ هغۀ دَ زړۀ مينه نوره هم زياتيږى .
زَۀ خوشحاله يم چه ستاسو له طرفه په هره خبره کښے زما تسلى ده .
زما ورُوڼو ! مُونږ تاسو ته دَ خُدائے دَ هغه فضل خبر درکوُو کُوم چه په مِکدونيه کښے په جماعتُونو باندے وشو .
سره دَ دے چه په لوئے مُصيبت اَؤ په آزميښت کښے دَ هغوئ خوشحالى زياته شوه اَؤ باوجُود دَ دے چه ډير غريبان وُو ، هغوئ دَ زړۀ دَ اِخلاصه ډيره چنده ورکړله .
اَؤ زَۀ ګواهى ورکوم چه هغوئ دَ خپل وس په مُطابق نه ، بلکه دَ وس نه زيات په خپله خوښه ورکړل .
اَؤ دَ دے خيرات اَؤ دَ پاکانو دَ خدمت دَ شراکت په باب کښے ئے ډير په زارو مُونږ ته خواست وکړو .
اَؤ هغوئ زمُونږ دَ اُميد نه زيات څۀ ورکړل بلکه خپل زړُونه ئے اول مالِک ته اَؤ بيا دَ خُدائے په مرضئ مُونږ ته وسپارل .
دَ دے دَ پاره مُونږ تيطوس ته نصيحت وکړو لکه څنګه چه هغه اول شروع کړے وه ، هم هغه شان دِ په تاسو کښے دَ خيرات دغه کار هم پُوره کړى .
نو لکه څنګه چه تاسو په هره خبره کښے ، دَ ايمان اَؤ کلام اَؤ عِلم اَؤ جوش اَؤ هغه مينه چه تاسو مُونږ سره لرله ، په هغے کښے وړاندے شوى يئ هم هغه شان دَ خيرات په دے کار کښے هم وړاندے شئ .
زَۀ دَ حُکم په طور نۀ وايم بلکه دَ دے دَ پاره وايم چه دَ نورو دَ جوش دَ مِثال ورکولو سره ستاسو دَ مينے رښتينوالے وآزمئيم .
ځکه چه تاسو زمُونږ دَ مالِک عيسىٰ مسيح دَ فضل نه خبر يئ چه سره دَ دے چه هغه غنى وو خو ستاسو دَ پاره غريب جوړ شو ، دَ دے دَ پاره چه تاسو دَ هغه غريب په سبب غنيان شئ .
اَؤ زَۀ په دے باب کښے خپله رائے درکوم ځکه چه دا ستاسو دَ پاره ښه ده ، دَ پاره دَ دے چه تير کال تاسو نه تش په دے کار کښے بلکه دَ هغے په اِراده کښے هم وړُومبى وئ ،
نو بيا دا کار پُوره هم کړئ . لکه څنګه چه تاسو په اِراده کولو کښے چاخ وئ هم هغه شان دَ وس په مُطابق ئے پُوره هم کړئ .
ځکه چه که نيت وى نو خُدائے چنده دَ هغے په مُطابق قبلوى څۀ چه دَ سړى سره وى ، نۀ چه دَ هغے په مُطابق چه دَ هغۀ سره نۀ وى .
داسے خبره نۀ ده چه دَ نورو بوج کم شى اَؤ ستاسو زيات ، بايد چه يووالے وى .
چُونکه دا وخت تاسو سره زيات څۀ دى اَؤ تاسو دَ هغوئ کمے پُوره کولے شئ ، اَؤ کله چه دَ هغوئ سره زيات شى اَؤ تاسو سره کم ، نو هغوئ به ستاسو کمے پُوره کولے شى ، اَؤ دغه شان به يووالے قائم ساتلے شى .
لکه چه صحيفے وائى چه : ” چا چه ډير جمع کړل دَ هغۀ څۀ زيات نۀ وُو اَؤ چا چه کم جمع کړل دَ هغه څۀ کم نۀ وُو . “
دَ خُدائے شکر دے چه هغۀ دَ تيطوس په زړۀ کښے هم ستاسو دَ پاره زما په شان سرګرمى پيدا کړے ده .
نۀ تش دا چه تيطوس زمُونږ خواست ومنلو بلکه هغه خو دومره خواهش لرى چه هغه په خپله مرضئ زمُونږ نه اوس تاسو ته در روانيږى .
دَ هغۀ سره مُونږ خپل هغه ورور درليږُو دَ چا تعريف دَ زيرى له کبله په ټولو جماعتُونو کښے کيږى .
اَؤ نۀ صرف دا بلکه هغه دَ جماعتُونو له خوا نه دَ دے چندے په رسولو کښے زمُونږ دَ سفر ملګرے مُقرر شو ، اَؤ مُونږ دا خدمت ځکه وکړو چه دَ مالِک جلال اَؤ زمُونږ شوق ښکاره شى .
اَؤ مُونږ دَ هغه لوئے چندے په باب کښے چه خدمت کوُو ، خپل ځانُونه ساتُو چه څوک په مُونږ اِعتراض ونۀ کړى .
ځکه چه مُونږ دَ داسے څيزُونو تدبير کوُو چه هغه نۀ صرف دَ خُدائے په مخکښے غوره وى بلکه دَ خلقو په مخکښے هم .
اَؤ مُونږ دَ هغوئ سره هغه بل ورور درليږلے دے کُوم چه مُونږ په ډيرو خبرو کښے څو څو واره آزمائيلے اَؤ سرګرم مُوندلے دے خو هر کله چه دَ هغۀ په تاسو ډير باور دے ځکه خو اوس زيات په جوش کښے دے .
که څوک دَ تيطوس په باب کښے تپوس وکړى نو هغه زما شريک اَؤ ستاسو دَ پاره زما دَ خدمت ملګرے دے . که چرے زمُونږ دَ نورو ورُوڼو په باب تپوس وشى نو هغوئ دَ جماعتُونو اَستازى اَؤ دَ مسيح جلال دى .
نو بيا خپله مينه ورته وښايئ چه ټول جماعتُونه ووينى چه مُونږ په تاسو بے فائدے فخر نۀ کوُو .
څۀ چنده چه دَ پاکانو دَ پاره کيږى دَ هغے په باب کښے زما تاسو ته څۀ ليکل عبث دى .
ځکه چه زَۀ ستاسو دَ شوق نه خبر يم چه دَ هغے په وجه دَ مِکدونيه دَ خلقو دَ وړاندے زَۀ په تاسو فخر کوم چه دَ اخيه خلق دَ تير کال نه تيار دى اَؤ ستاسو جوش ډير خلق راوپارول .
خو زما دَ دے ورُوڼو دَ درليږلو مقصد دا دے چه مُونږ په دے باب کښے چه په تاسو کُوم فخر کوُو ، هغه بے مقصده پاتے نۀ شى بلکه تاسو زما دَ وينا په مُطابق تيار اوسئ لکه څنګه چه ما هغوئ ته ستاسو په باب کښے وينا کړے ده .
ځکه چه که زۀ دَ مِکدونيه نه دَ ځان سره خلق راولم اَؤ هغوئ تاسو تيار ونۀ مُومى نو دا به زمُونږ اَؤ ستاسو دَ پاره هم څومره شرمندګى وى ځکه چه مُونږ په تاسو باور ښوولے دے .
دَ دے دَ پاره ما دا ضرورى وګڼل چه دے ورُوڼو ته ووايم چه کورنتيانو ته اول لاړ شى چه ستاسو هغهَ دَ ورکړے لوظ چه کړے دے ، دَ آګاهو نه تيار وساتى ، نو بيا به دا چنده دَ ورکړے په طور وى ، نۀ چه دَ زبردستئ په طور .
خو ياد لرئ چه څوک چه لږه کرونده کوى هغه به لږه ريبى ، اَؤ چه څوک زياته کرونده کوى هغه به زياته ريبى .
اَؤ هر چا چه څومره په زړۀ کښے مُقرر کړى دى ، هغه هومره به ورکوى اَؤ نۀ په مجبورئ اَؤ نۀ دَ فرض په طور ځکه چه خُدائے په خوشحالئ ورکوُونکى سره مينه لرى .
اَؤ خُدائے تاسو له دَ حاجت نه زيات درکولے شى دَ پاره دَ دے چه تاسو سره تل هر څۀ زيات وى اَؤ داسے دَ هر نيک کار دَ پاره دِ تاسو سره زيات وى
اَؤ صحيفے دَ داسے سړى په باب کښے وائى چه : ” هغه خوارانو له په سخاوت ورکوى ، دَ هغۀ خيرات به تل تر تله باقى وى . “
نو چه خُدائے دَ کرونده کرُونکى دَ پاره تُخم اَؤ دَ خوراک دَ پاره ډوډئ ورکوى ، هم هغه به تاسو ته تُخم درکوى اَؤ په هغے کښے به زياتوالے اچوى اَؤ ستاسو چندے به زياتوى .
اَؤ تاسو به هر يو څيز زيات بيا مُومئ چه هر قِسم سخاوت به کولے شئ ، اَؤ دَ دے نيتجه به دا وى چه ډير خلق به ستاسو چنده زمُونږ په وسيله مُوندلو سره دَ خُدائے شکر ګذاری وکړى .
ولے چه دَ دے په کولو به نۀ تش دَ پاکانو ضرورتُونه پُوره شى بلکه دَ ډيرو خلقو له خوا به دَ خُدائے ډيره شکر ګذاری کيږى .
ځکه چه دے خدمت نه به خلقو ته ثابت شى چه تاسو نۀ يواځے دَ مسيح زيرے منئ بلکه دَ هغۀ تابعدارى هم کوئ ، هغوئ به دَ دے دَ پاره دَ خُدائے شکر کوى اَؤ دَ دے دَ پاره هم چه تاسو نۀ يواځے دَ هغوئ بلکه دَ ټولو خلقو مدد دَ زړۀ دَ اِخلاصه وکړلو .
ځکه چه په تاسو دَ خُدائے دَ لوئے فضل په سبب چه په تاسو شوے دے ، ستاسو ليواله دى اَؤ ډير په مينه ستاسو دَ پاره دُعا غواړى .
شکر دے دَ خُدائے دَ هغه بخښنے چه دَ بيان نه بهر ده .
زَۀ پولوس په خپله تاسو ته خواست کوم ، چه ځنے خلق زما په حقله وائى چه زَۀ ستاسو په مخکښے ويريدُونکے اَؤ پشى شا زړۀ ور يم ، خو زَۀ دَ مسيح زغم اَؤ نرمى دريادوم ،
بلکه مِنت کوم چه ما ته په خپله دَ حاضريدو اَؤ په هغه شان زړۀ ورکيدو حاجت پيښ نۀ شى لکه څنګه چه زَۀ په ځنو خلقو دَ زړۀ ورکيدو اِراده لرم څوک چه مُونږ داسے شمارى چه مُونږ دَ دُنيا په مطابق ژوندُون تيروُو .
اګر که مُونږ په دُنيا کښے ژوندُون تيروُو خو دَ دُنيا په مُطابق جنګيږُو نه .
ځکه چه زمُونږ دَ جنګ وسلے اِنسانى نۀ دى بلکه دَ خُدائے په قُدرت دَ بدو قلاګانو دَ نړولو جوګه دى .
ځکه خو مُونږ دَ دليلُونو اَؤ هر هغه رُکاوټ څيز چه دَ خُدائے دَ پيژندګلئ خلاف ئے سر اُوچت کړے دے ، نړوُو اَؤ هر يو خيال قيدوُو اَؤ دَ مسيح فرمابرداره کوُو .
اَؤ هر کله چه ستاسو فرمانبردارى ثابته شى نو بيا مُونږ تيار يُو چه دَ هر قِسم نافرمانئ سزا ورکړُو .
تاسو تش هغه څيزُونو ته ګورئ کُوم چه سترګو ته ښکارى . که دَ چا په ځان دا باور وى چه هغه دَ مسيح دے ، نو په خپل زړۀ کښے دِ دا سوچ هم وکړى چه څنګه هغه دَ مسيح دے هم هغه شان مُونږ هم دَ مسيح يُو .
ځکه چه که زۀ په هغه اِختيار کُوم چه ستاسو دَ جوړولو دَ پاره ، نۀ چه دَ ورانولو دَ پاره مالِک راکړے دے څۀ زيات فخر هم وکړم نو زَۀ به شرمنده نۀ يم .
زَۀ داسے ځکه وايم چه دَ خطُونو په وسيله ستاسو ويروُونکے نۀ شم .
ځکه چه ځنى وائى چه دَ هغۀ خطُونه اثرناک اَؤ زبردست دى خو هر کله چه په خپله موجُود وى نو کمزورے شان معلُوميږى اَؤ دَ هغۀ تقرير فضول دے .
نو دغه شان ګڼُونکى دِ پوهه شى چه څنګه چه په خطُونو کښے پشى شا زمُونږ کلام دے نو دغه شان به دَ مخامخ کيدو په وخت کښے زمُونږ کار هم وى .
ځکه چه مُونږ دا جُرات نۀ لرُو چه خپل ځانُونه په هغه څو کسانو کښے شمار کړُو يا دَ هغو سره مُقابله وکړُو څوک چه خپله نيکنامى زياتوى ، خو هغوئ چه په خپله په خپلو کښے دَ ځانُونو اندازه ولګوى اَؤ په خپله په خپلو کښے مُقابله وکړى نو په هيڅ نۀ پوهيږى .
خو دا زمُونږ عادت نۀ دے چه مُونږ به دَ اندازے نه زيات فخر کوُو بلکه دَ خدمت په باب کښے دعوىٰ کوُو په هغه حد کښے ، کُوم چه خُدائے زمُونږ دَ پاره مُقرر کړے دے اَؤ چه په کښے تاسو هم راغلى يئ .
ځکه چه مُونږ خپل ځانُونه دَ هغه حد نه زيات نۀ لويوُو لکه څنګه چه زمُونږ دَ خدمت په هغه حد کښے وى ، نو دا زمُونږ حق نۀ وو که مُونږ تاسو ته راغلى نۀ وُو ، اَؤ دغسے مُونږ اولنى کسان وُو چه تاسو ته دَ مسيح دَ زيرى په ورکولو در رسيدلى يُو .
اَؤ مُونږ دَ نورو په خوارئ فخر نۀ کوُو خو اُميد لرُو چه ستاسو په ايمان کښے ترقى وشى نو مُونږ به ستاسو په وسيله دَ خپل حد په مُطابق نور هم وړاندے شُو ،
دَ دے دَ پاره چه ستاسو دَ حدُونو نه لرے زيرے ورسُوو ، نۀ چه دَ نورو خلقو په علاقه کښے په جوړو شوو څيزُونو فخر وکړُو .
غرض دا چه ” څوک چه فخر کوى هغه دِ په مالِک وکړى . “
ځکه چه څوک په خپله خپل تعريف کوى هغه مقبُول نۀ دے بلکه دَ چا تعريف چه مالِک کوى هم هغه مقبُول دے .
ارمان که تاسو زما لږه شان بے وقوفى زغملے شوے ، تاسو زما زغمئ خو .
زَۀ تاسو دَ پاره دَ خُدائے په شان غيرت لرم ولے چه ما دَ يو خاوند ، يعنے چه مسيح سره ستاسو کوژدن کړے ده دَ دے دَ پاره چه تاسو دَ يوے پاکے پيغلے په شان دَ مسيح په وړاندے حاضر کړم .
خو ويريږم چه داسے ونۀ شى لکه څنګه چه مار په خپل مکر بى بى حوا وغُلوله هغه شان ستاسو خيالات هم دَ هغه خُلوص اَؤ پاکوالى نه بل خوا شى ، کُوم چه دَ مسيح سره په کار دى .
ځکه چه که څوک راشى اَؤ هغه دَ بل عيسىٰ پيغام ورکړى دَ چا چه مُونږ پيغام نۀ دے ورکړے ، يا تاسو ته دَ رُوحُ القُدس په ځائے څۀ بل رُوح ملاويږى ، يا بل زيرے درکړے شو ، کُوم چه تاسو له مُونږ نه نۀ وو مُوندلے ، نو بيا تاسو ډير په خوشحالئ دَ هغۀ آؤرئ .
زَۀ خو خپل ځان دَ هغه غټو رسُولانو نه کم نۀ شمارم .
که چرے په تقرير کښے ساده يم نو دَ عِلم په وجه نۀ يم بلکه دا مُونږ په هر حال کښے اَؤ په ټولو خبرو کښے تاسو ته ظاهر کړو .
آيا دا زما غلطى وه چه ما تاسو ته دَ خُدائے زيرے مُفت درورسولو اَؤ ځان مے لاندے کړو چه تاسو اُوچت شئ ؟
دا رښتيا دى چه ما ستاسو دَ خدمت دَ پاره دَ نورو جماعتُونو نه مدد واخستو .
اَؤ کله چه زَۀ ستاسو سره وم اَؤ حاجتمن شوے وم نو ما بيا هم په چا پيټے وانۀ چولو ځکه چه دَ مِکدونيه نه ورُوڼه راغلى وُو اَؤ زما حاجت ئے پُوره کړے وو اَؤ ما په هره خبره کښے په تاسو دَ پيټى اچولو نه ځان ساتلے دے اَؤ ساتم به ئے .
دَ مسيح حقيقت چه په ما کښے دے نو ځکه زَۀ دا وايم چه دَ اخيه په علاقه کښے به هيڅوک ما دَ دے فخر نه منع نۀ کړى .
دَ څۀ دَ پاره ؟ آيا دَ دے دَ پاره چه زَۀ دِ تاسو سره مينه نۀ لرم ؟ په دے خُدائے خبر دے چه زَۀ تاسو سره مينه لرم .
خو چه څۀ کوم هم هغسے به کوم ، دَ پاره دَ دے چه دَ موقعے لټوُونکو ته موقع ورنۀ کړم ، بلکه هغوئ فخر کوى چه هغوئ زمُونږ په شان خدمت کوى .
ځکه چه داسے خلق دروغژن رسُولان دى اَؤ په دوکه کارکوُونکى دى چه خپل ځانُونه دَ مسيح دَ رسُولانو په شان جوړ کړى .
په دے کښے څۀ تعجب نِشته ځکه چه شيطان هم خپل ځان دَ يو نُورانى فرښتے په شکل جوړ کړى .
نو بيا که دَ هغۀ خادمان دَ رښتُونو خادمانو په شان ځان جوړ کړى نو څۀ لويه خبره نۀ ده خو دَ هغوئ اَنجام به دَ هغوئ دَ کارُونو په مُطابق وى .
زَۀ بيا وايم چه ما دِ څوک بے وقُوف ونۀ ګڼى اَؤ که ګڼى نو دَ بے وقوف په شان مے قبُول کړئ چه زَۀ هم لږ شان فخر وکړم .
زَۀ چه اوس څۀ وايم هغه دَ مالِک په طور نه بلکه په بے وقُوفئ سره اَؤ دَ هغه جُرات سره ئے وايم کُوم چه په فخر کولو کښے وى .
ځکه چه نور ډير په جسمانى طور فخر کوى زَۀ به ئے هم کوم .
ځکه چه تاسو عقلمند يئ اَؤ په خوښه بے وقُوفان زغمئ .
هر کله چه څوک تاسو غُلامان کوى يا مو داړى ، يا مو راګيروى ، يا خپل ځان لوئے جوړوى ، يا تاسو په مخ په څپيړه وهى ، نو تاسو ئے زغمئ .
مُونږ خو تاسو سره داسے سلُوک نۀ دے کړے ، که تاسو دا زمُونږ کمزورتيا خيال کوئ ، نو کوئ . خو که څوک فخر کوى نو زَۀ به هم فخر کوم اګر که زَۀ دا بيا په بے وقُوفئ وايم .
آيا هغوئ عبرانيان دى ؟ نو زَۀ هم يم . آيا هغوئ اِسرائيليان دى ؟ نو زَۀ هم يم . آيا هغوئ دَ اِبراهيم دَ نسل نه دى ؟ نو زَۀ هم يم .
آيا هغوئ دَ مسيح خادمان دى ؟ زما دا وينا دَ ليونتوب په شان ښکارى ، خو زَۀ دَ هغوئ نه زيات يم ، په محنت کښے زيات ، په قيد کښے زيات ، په کروړو خوړلو کښے دَ حد نه زيات . څو څو واره دَ مرګ په خطرو کښے پاتے شوے يم ،
ما دَ يهوديانو نه پينځۀ ځله يو کم څلويښت کروړے وخوړلے ،
درے ځله په بينتونو ووهلے شوم ، يو ځلے سنګسار کړے شوم ، درے ځلے دجهاز دَ ماتيدو په بلا کښے ونښتم اَؤ يوه شپه اَؤ ورځ مے په سمندر کښے تير کړل .
زَۀ څو څو ځله په سفر کښے دَ دريابونو په خطرو کښے ، دَ ډاکوانو په خطرو کښے ، دَ خپل قوم په خطرو کښے ، دَ غيرو قومُونو په خطرو کښے ، دَ ښار په خطرو کښے ، دَ بيابان په خطرو کښے ، دَ سمندر په خطرو کښے ، دَ دروغژنو ملګرو په خطرو کښے ،
په محنت اَؤ مشقت کښے ، څو څو ځله په بے خوبئ ، لوږو اَؤ تندو کښے ، دَ يخنئ اَؤ بربنډتوب په حالت کښے پاتے شوے يم .
دَ دے خبرو نه علاوه چه دَ هغوئ زَۀ ذکر کول نۀ غواړم دَ ټولو جماعتُونو فکر زما په زړۀ کښے هره ورځ راځى .
دَ هغوئ په کمزورتياؤ زَۀ کمزورے کيږم نه څۀ ؟ دَ هغوئ په تيندک خوړلو زما زړۀ نۀ خوږيږى څۀ ؟
که فخر کول ضرورى وى نو زَۀ به په خپلو کمزورتياؤ فخر وکړم .
دَ مالِک عيسىٰ دَ خُدائے اَؤ پلار دِ هميشه حمد و ثنا وى ، هغه خبر دے چه زَۀ هر څۀ چه وايم هغه رښتيا دى .
کله چه زَۀ په دمشق کښے وم نو دَ اَرِتاس بادشاه حاکم دَ ټول ښار نه چاپيره څوکئ کښينولے وه چه ما ګرفتار کړى .
اَؤ زَۀ دَ کړکئ په لاره په ټوکرئ کښے کُوز کړے شوم اَؤ دَ هغوئ دَ لاسه بچ شوم .
ما ته فخر کول ضرورى دى اګر که فائده من نۀ دى خو اوس به دَ مالِک دَ رويا اَؤ دَ کشف ذکر کوم .
زَۀ په مسيح کښے يو سړے پيژنم چه څوارلس کاله کيږى چه هغه آيا په وجُود کښے وو يا بے له وجُود نه وو ، زَۀ خبر نۀ يم ، خُدائے خبر دے ، ناڅاپى دريم آسمان ته وخيژولے شو .
اَؤ زَۀ خبر نۀ يم چه دا سړے ، آيا په وجُود کښے يا بے له وجُوده وو ، زَۀ خبر نۀ يم خُدائے خبر دے ،
ناڅاپى فردوس ته ورسولے شو اَؤ داسے خبرے ئے واؤريدے چه داسے مُقدسے اَؤ پاکے وے چه دَ بيانولو نۀ دى اَؤ دَ هغو بيانول اِنسان ته ناروا دى .
زَۀ به په داسے سړى خو فخر کوم خو په خپل ځان نه بلکه زَۀ به په خپلو کمزورتياؤ فخر وکړم .
اَؤ که فخر کول هم غواړم نو بے وقوف به نۀ يم ځکه چه رښتيا به وايم ، خو بيا هم نۀ وايم ځکه چه څوک ما دَ هغۀ نه زيات ونۀ ګڼى چه څنګه چه مے وينى يا له ما نه آؤرى .
اَؤ دَ کشفُونو دَ زياتوالى په وجه زما دَ مغرُورتيا دَ انديښنے له کبله زما په بدن کښے ازغے وسُوخولے شو ، يعنے دَ شيطان فرښته چه ما په سُوکونو وهى چه زَۀ مغرور نۀ شم .
په دے حقله ما مالِک ته درے ځله خواست وکړو چه دا زما نه لرے شى .
خو هغۀ ما ته ووئيل چه زما فضل ستا دَ پاره کافى دے ځکه چه زما طاقت په کمزورتياؤ کښے پُوره کيږى چُنانچه زَۀ به ډير په خوشحالئ په خپلو کمزورتياؤ فخر وکړم تر څو چه دَ مسيح قوت په ما کښے وى .
دَ دے دَ پاره چه زَۀ دَ مسيح دَ خاطره په کمزورتياؤ کښے ، په بے عزتئ کښے ، په حاجت کښے ، په عذابُونو کښے اَؤ په تنګسياؤ کښے خوشحاله يم ، ځکه چه هر کله چه زَۀ کمزورے يم نو هغه وخت زورَور يم .
زَۀ بے وقوف خو جوړ شوم ځکه چه زَۀ تاسو مجبُور کړم خو تاسو ته زما ستائينه کول په کار وه په وجه دَ دے چه زَۀ هيڅ هم نۀ يم ، خو بيا هم دَ هغه غټو رسُولانو نه په هيڅ طور کم نۀ يم .
دَ رسُول نخښے ستاسو په وړاندے ما په ډير صبر سره په نخښو اَؤ په مُعجزو اَؤ عجيبه کارُونو ښکاره کړلے .
تاسو په کُومه يوه خبره کښے دَ نورو جماعتُونو نه کم يئ بے له دے چه ما په تاسو پيټے وانۀ چولو ؟ زما دا بے اِنصافئ معاف کړئ !
ګورئ ، په دريم ځل تاسو له راتلو ته تيار يم اَؤ په تاسو به پيټے وانۀ چوم ځکه چه زَۀ ستاسو دَ مال نه بلکه ستاسو غوښتُونکے يم ، ځکه چه بچو ته دَ مور پلار دَ پاره څۀ جمع کول نۀ دى په کار بلکه مور پلار ته دَ بچو دَ پاره .
اَؤ زَۀ به ستاسو دَ پاره ډير څۀ په خوشحالئ خرڅ کړم بلکه خپل ځان به خرڅ کړم . که چرے زَۀ تاسو سره زياته مينه لرم نو آيا تاسو به ما سره کمه مينه ولرئ څۀ ؟
دا ومنئ چه ما په خپله په تاسو پيټے نۀ وى اچولے خو کيدے شى چه مکار يم ځکه چه به مے تاسو په ټګئ راګير کړى يئ .
نو بيا څوک چه ما تاسو ته دروليږل نو په هغوئ کښے دَ چا په وسيله مے په ټګئ درنه واخستل څۀ ؟
ما دَ تيطوس مِنت وکړو چه هغه لاړ شى اَؤ هغۀ سره مے يو ورور دروليږلو ، خو آيا تيطوس دَ تاسو نه په ټګئ واخستل څۀ ؟ آيا زمونږ دَ دواړو چال چلن دَ يکى يو رُوح دَ هدايت په مُطابق نۀ وو څۀ ؟ آيا مُونږ په يو بل پسے نۀ يُو روان څۀ ؟
شايد چه تاسو دا ګڼئ چه تر اوسه مُونږ درته خپل ځان سپينولو نه ، مُونږ خو خُدائے حاضر ناظر ګڼُو اَؤ په مسيح کښے خبرے کوُو . اَئے زما خوږو ورُوڼو ! دا هر څۀ ستاسو دَ ترقئ دَ پاره دى .
ځکه چه زَۀ ويريږم ، هسے نۀ وى چه زَۀ درشم اَؤ تاسو چه څنګه غواړم هغسے مو ونۀ مُومم اَؤ څنګه چه تاسو نۀ غواړم ما هغسے ومُومئ ، زَۀ ويريږم چه په تاسو کښے جګړه ، کينه ، غُصه ، بے اِتفاقى ، بده وينا ، غيبتُوته ، ډُوزے اَؤ فساد نۀ وى .
ويريږم چه زَۀ درشم نو زما خُدائے ما ستاسو په وړاندے عاجز نه کړى اَؤ زَۀ په ډيرو خلقو چه ګُناهُونه ئے کړى دى ، اَفسوس ونۀ کړم ځکه چه هغوئ دَ هغے ناپاکئ ، حرامکارئ اَؤ شهوت پرستئ نه چه ئے کړى دى ، توبه نۀ ده کړے .
دا زَۀ تاسو ته په دريم ځل درځم . ” دَ دوؤ يا دَ دريو ګواهانو دَ خُلے نه به هره خبره ثابته شى . “
لکه څنګه چه زَۀ په دويم ځل حاضر وم نو دَ وړاندے نه مے وئيلى وُو ، هغه شان اوس په غير حاضرئ کښے هم هغه خلقو ته چا چه اول ګُناهُونه کړى دى اَؤ نورو ټولو خلقو ته دَ اول نه وايم چه که چرے بيا درځم نو مُعاف به ئے نۀ کړم .
ځکه چه تاسو دَ دے ثبُوت غواړئ چه مسيح په ما کښے خبرے کوى . هغه تاسو دَ پاره کمزورے نۀ دے بلکه تاسو ته خپل قوت ښکاره کوى .
هو ، هغه دَ کمزرتيا په وجه په سولئ کړے شو خو دَ خُدائے دَ قُدرت په سبب ژوندے دے اَؤ مُونږ هم په هغۀ کښے کمزورى خو يُو خو دَ هغۀ سره به دَ خُدائے دَ هغه قُدرت په سبب ژوندى يُو چه ستاسو خدمت وکړُو .
تاسو خپل ځانُونه وآزميئ چه په ايمان يئ يا نه ، دَ ځانُونو جاج واخلئ . آيا تاسو په خپل باب کښے په دے نۀ يئ خبر چه مسيح عيسىٰ په تاسو کښے دے ، ګنى تاسو مقبُول نۀ يئ ؟
خو زَۀ اُميد لرم چه تاسو به ئے معلُومه کړئ چه مُونږ خو نا مقبُوله نۀ يُو .
اَؤ مُونږ دَ خُدائے نه دُعا غواړُو چه تاسو څۀ بدى ونۀ کړئ دَ دے دَ پاره نه چه مُونږ مقبُول ښکاريږُو بلکه دَ دے دَ پاره چه تاسو نيکى وکړئ ، اګر که مُونږ نا مقبُول هم شُو .
ځکه چه مُونږ دَ حق خِلاف هيڅ نۀ شُو کولے خو تش دَ حق دَ خاطره .
نو مُونږ خوشحاله يُو چه مُونږ کمزورى يُو اَؤ تاسو زورَور يئ اَؤ دا دُعا هم کوُو چه تاسو کامل شئ .
زَۀ دا خبرے په غير حاضرئ کښے دَ دے دَ پاره ليکم چه هلته درشم نو دَ هغه اِختيار په مُطابق سختى ونۀ کړم کُوم اِختيار چه مالِک ما ته ستاسو دَ جوړولو دَ پاره راکړے دے ، نۀ چه دَ ورانولو دَ پاره .
نو اَئے ورُوڼو ! خُدائے مو مل شه ، کامل شئ ، خاطر جمع لرئ ، په يو اتفاق اوسئ ، صُلح ساتئ ، نو دَ مينے اَؤ دَ سلامتئ خُدائے به تاسو سره وى .
اَؤ يو بل ته په پاکو ښکلولو سره سلام وايئ .
ټول پاکان تاسو ته سلام وائى .
دَ مالِک عيسىٰ مسيح فضل اَؤ دَ خُدائے مينه اَؤ دَ رُوحُ القُدس شراکت دِ تاسو ټولو سره وى .
دَ پولوس له طرفه چه بنى آدمو نۀ ټاکلے اَؤ نۀ رسُول کړے دے ، بلکه دَ عيسىٰ مسيح اَؤ دَ پلار خُدائے له طرفه رسُول دے چه مسيح ئے دَ مړو نه بيا ژوندے کړو .
زَۀ اَؤ زما دَ ملګرو ټولئے چه اوس زما سره دى دَ ګلتيا ټولو جماعتُونو ته سلام وائى .
زمُونږ دَ پلار خُدائے اَؤ دَ مالِک عيسىٰ مسيح له طرفه دِ په تاسو فضل اَؤ سلامتى وى ،
چا چه زمُونږ دَ ګُناهُونو دَ پاره خپل ځان قُربان کړو چه مُونږ دَ دے موجُوده بدے زمانے نه بچ کړى ، لکه چه زمُونږ دَ خُدائے اَؤ پلار رضا ده .
دَ هغۀ جلال دِ تل تر تله وى ! آمين .
زَۀ په دے خبره حيران يم چه تاسو دومره زر دَ هغه چا نه مخ اړوئ چا چه تاسو دَ مسيح په فضل رابللى يئ ، اَؤ اوس بل زيرى پسے ځئ ،
اګر چه بل نۀ دے . اَؤ صرف دا نه ، خو داسے څۀ کسان شته چا چه په کوشِش سره دَ مسيح دَ زيرى نه ستاسو زړُونه تور کړى دى .
خو که مُونږ په خپله يا دَ آسمان يوه فرښته هم دَ هغه زيرى نه سيوا چه مُونږ تاسو ته آؤرولے وو ، څۀ زيرے آؤرَوى ، نو هغه دِ لعنتى وى !
زَۀ اوس هغه بيا وايم څۀ چه مُونږ درته اول وئيلى وُو : که چرے څوک تاسو ته دَ درسيدلى زيرى نه دَ بل څۀ زيرے آؤرَوى نو هغه دِ لعنتى وى !
آيا زَۀ په دے وينا اِنسانان خوشحالوم که خُدائے ؟ آيا زَۀ تش اِنسان خوشحالوم ؟ که چرے ما تر دے اِنسانان خوشحالولے نو بيا به زَۀ دَ مسيح غُلام نۀ وم .
زما ورُوڼو ! زَۀ تاسو ته دا خبره صفا کوم چه کومُ زيرے چه ما درته آؤرَولے دے هغه دَ بنى آدم جوړ کړے نۀ دے .
ځکه چه هغه ما ته دَ چا اِنسان دَ طرفه نۀ دے رارسيدلے اَؤ نۀ چا بنى آدم ما ته ښوولے دے ، بلکه دَ کشف په معرفت دَ عيسىٰ مسيح دَ طرفه شوے دے .
نو تاسو زما دَ ژوندانۀ په حقله کله چه زَۀ يهُودى وم آؤريدلى دى چه ما به دَ خُدائے جماعت بے حده آزارولو اَؤ دَ هغۀ دَ تباه کولو کوشِش به مے کاوو .
اَؤ زَۀ دَ يهُوديانو په عقيده کښے دَ خپل قوم دَ اکثرو همزولو نه ډير سرګرم وم اَؤ دَ خپلو مشرانو دَ رواياتو پابند وم .
خو خُدائے چه زَۀ دَ خپل پيدايښت نه دَ مور په ګيډه کښے غوره کړم اَؤ په خپل فضل ئے راوبللم ، هر کله چه دَ هغۀ دا رضا شوه
چه خپل زوئے په ما کښے ظاهر کړى دَ دے دَ پاره چه زَۀ په غيرو يهُوديانو کښے دَ هغۀ زيرے خور کړم ، نو نۀ خو ما دَ اِنسان نه صلاح واخسته
اَؤ نۀ په بيتُ المُقدس کښے هغوئ ته ورغلم څوک چه زما نه آګاهو رسُولان وُو ، بلکه سمدستى عربستان ته لاړم اَؤ دَ هغه ځائے نه دمشق ته راستُون شوم .
بيا درے کاله پس دَ پطروس سره دَ مُلاقات دَ پاره زَۀ بيتُ المُقدس ته لاړم اَؤ پنځلس ورځے مے ورسره تيرے کړے .
خو ما دَ مالِک دَ ورور يعقُوب نه بغير دَ نورو رسُولانو سره ملاقات ونۀ کړو .
کوُمے خبرے چه زَۀ تاسو ته ليکم ، خُدائے حاضر ناظر دے چه په دے کښے هيڅ دروغ نۀ وايم .
دَ دے نه پس زَۀ شام اَؤ دَ کلکيه علاقو ته راغلم .
اَؤ دَ يهوديه کُوم جماعتُونه چه دَ مسيح وُو ، زما دَ صُورت نه ناواقف وُو .
خو تش دا به ئے آؤريدل چه ” چا چه به مُونږ وړاندے ربړولو ، هغه اوس دَ هغه دين زيرے ورکوى دَ کُوم په تباهئ پسے چه وو . “
اَؤ هغوئ به زما په وجه دَ خُدائے ثنا وکړله .
څوارلس کاله پس زَۀ دَ برنبا سره بيا بيتُ المُقدس ته لاړم اَؤ تيطوس مے هم دَ ځان سره بوتلو .
اَؤ زما تلل دَ خُدائے دَ هدايت په مُطابق وُو ، اَؤ دَ کُوم زيرى چه زَۀ په غير يهُوديانو کښے اِعلان کوم ، هغه مے هغوئ ته بيان کړو ، خو هغو کسانو ته ځان له لاړلم څوک چه دَ څۀ مرتبے خاوندان دى دَ دے دَ پاره چه هسے نه چه زما دَ دے وخت يا پخوانئ منډے ترړے بے فائدے شى .
خو تيطوس هم څوک چه زما سره وو اَؤ يُونانى دے ، هغه په سُنتولو مجبُور نۀ کړے شو .
خو ځنو دا وغوښتل اَؤ دا دَ هغه دروغژنو ملګرو په سبب وشول څوک چه په غلا داخل شوى وُو اَؤ په پټه راننوتى وُو ، دَ دے دَ پاره چه هغه آزادى کُومه چه مُونږ ته دَ عيسىٰ مسيح په يووالى کښے حاصله ده ، دَ جاسُوسانو په طور معلُومه کړى اَؤ مُونږ بيا غُلامان کړى .
دَ هغوئ تابعدارى مُونږ يو ساعت له هم ونۀ منله دَ دے دَ پاره چه دَ زيرى رښتينوالے په تاسو کښے قائم پاتے شى .
اَؤ کُوم خلق چه دَ مرتبے خاوندان حسابيدل ، هغه که هر څنګه چه وُو ، زما ورسره هيڅ کار نِشته ځکه چه خُدائے دَ هيچا طرفدارى نۀ کوى ، دَ هغوئ نه زما په زيرى کښے هيڅ زياتوالے رانۀ غے .
خو دَ دے برعکس هر کله چه هغوئ وليدل چه څۀ رنګ يهُوديانو ته دَ زيرى ورکولو کار پطروس ته حواله شو ، دغه شان غيرو قومُونو ته زيرے ورکول ما ته وسپارلے شو .
ځکه چه خُدائے چه په پطروس کښے دَ يهُوديانو دَ رسالت دَ پاره اثر وکړو ، هغه هم دَ غيرو قومُونو دَ رسالت دَ پاره په ما کښے اثر وکړو .
اَؤ هر کله چه هغوئ دا توفيق معلُوم کړو کُوم چه ما ته راکړے شوے وو نو يعقُوب اَؤ پطروس اَؤ يوحنا څوک چه دَ جماعت غړى ګڼلے شول ، ما ته اَؤ برنبا ته خپل ښئ لاس راکړو اَؤ ځان سره ئے شريک کړُو ، دَ دے دَ پاره چه مُونږ غيرو قومُونو ته لاړ شُو اَؤ هغوئ يهُوديانو ته .
اَؤ تش دا قدر ئے راته ووئيل چه خواران ياد ساته ، ولے زَۀ پخپله دَ دغه کار په کوشِش کښے وم .
خو کله چه پطروس اَنطاکيه ته راغے نو ما مخ په مخه دَ هغۀ مُخالفت وکړو ځکه چه هغه ملامت وو .
ځکه چه دَ يعقُوب له طرف نه دَ يو څو سړو دَ راتلو نه وړُومبے هغۀ دَ غيرو يهُوديانو ورُوڼو سره ډوډئ خوړه ، خو چه هغوئ راغلل نو په ډډه شو ځکه چه له هغوئ نه ويريدو څوک چه غواړى چه غير يهُوديان وروڼه هم سُنت شى .
اَؤ نورو يهُودى ورُوڼو هم دَ هغۀ په مرسته کښے رياکارى راواخسته تر دے چه برنبا هم دَ هغوئ سره په رياکارئ کښے ملګرے شو .
خو هر کله چه ما وليدل چه هغوئ دَ زيرى دَ رښتينوالى په مُطابق په نيغه لار نۀ ځى نو ما دَ ټولو په وړاندے پطروس ته ووئيل چه ” تۀ چه يهُودى يئے دَ غيرو يهُوديانو په شان ژوند تيروے ، نۀ چه دَ يهُوديانو په شان ، نو بيا ولے غير قومُونه دَ يهُوديانو په شان ژوند تيرولو ته مجبُوروَے ؟ “
سره دَ دے چه مُونږ پيدائشى يهُوديان يُو اَؤ دَ ګُناه ګارو غيرو يهُوديانو نه نۀ يُو ،
خو بيا هم په دے پوهيږُو چه سړے دَ شريعت په عملُونو نه ، بلکه صرف په عيسىٰ مسيح په ايمان راوړلو صادِق کيږى ، نو په خپله مو هم په عيسىٰ مسيح ايمان راؤړو دَ دے دَ پاره چه مُونږ په مسيح باندے په ايمان راوړلو صادِق شُو ، نۀ چه دَ شريعت په عملُونو ، ځکه چه دَ شريعت په عملُونو يو سړے هم صادِق کيدے نۀ شى .
اَؤ مُونږ څوک چه دَ مسيح په وسيله صادِق کيدل غواړُو ، که په خپله ګُناه ګار شُو نو آيا دَ دے سبب مو مسيح دے ؟ هيڅ کله نه !
ځکه چه هغه څۀ چه ما ونړول که هغه بيا آباد کړم نو خپل ځان په خپله ګُناه ګاروم .
زما مطلب دا دے چه تر څو چه دَ شريعت سوال دے زَۀ مړ شوم ، هو شريعت زَۀ مړ کړلم چه زَۀ اوس دَ خُدائے دَ پاره ژوند تير کړم .
زَۀ دَ مسيح سره په سولئ شوے يم اَؤ اوس زَۀ ژوندے نۀ يم بلکه مسيح په ما کښے ژوندے دے . اَؤ زَۀ چه اوس کُوم ژوندُون لرم نو دَ خُدائے په زوئے په ايمان راوړلو کښے ئے تيروم چا چه زما سره مينه کړے ده اَؤ خپل ځان ئے زما دَ خاطره ورکړو .
زَۀ دَ خُدائے فضل رد کوم نه ، ځکه چه که صداقت دَ شريعت په وسيله په لاس راتلے نو بيا خو دَ مسيح مړ کيدل بے ځايه وُو !
اَئے نادانو ګلتيانو ! چا په تاسو جادُو وکړو ؟ ستاسو خو لکه دَ سترګو په وړاندے مسيح په سولئ وښوولے شو .
زَۀ دَ تاسو نه صرف دا تپوس کول غواړم چه تاسو دَ شريعت په عملُونو رُوحُ القُدس ومُوندلو يا په زيرى دَ ايمان راوړلو په وسيله ؟
آيا تاسو دومره نادان يئ چه دَ رُوحُ القُدس په وسيله مو شروع کړه اَؤ اوس دَ خپلو عملُونو په وسيله پُوره کول غواړئ څۀ ؟
آيا دَ تاسو ټوله تجربه عبث شوه ؟ خو يقيناً چه نه !
نو بيا خُدائے چه تاسو ته رُوحُ القُدس درکوى اَؤ په تاسو کښے مُعجزے ښکاره کوى نو آيا هغه دَ شريعت په عملُونو داسے کوى يا دَ زيرى آؤريدلو اَؤ پرے ايمان راوړلو په وسيله ؟
لکه چه اِبراهيم ” په خُدائے ايمان راؤړو اَؤ دا دَ هغۀ دَ پاره په صداقت حساب شو ، “
نو پوهه شئ چه څوک چه دَ ايمان خاوندان دى ، هغوئ دَ اِبراهيم اَؤلاد دى .
اَؤ کتاب مُقدس دَ دے نه مخکښے خبر وو چه خُدائے به غير يهُوديان په ايمان صادِق کړى ، نو دَ اول نه ئے اِبراهيم ته دا زيرے واؤرولو چه : ” ستا په وسيله به ټول قومُونه برکت بيا مُومى . “
نو بيا څنګه چه اِبراهيم دَ ايمان راوړلو په وسيله برکت ومُوندو ، هم هغه شان هغوئ ټول چه دَ اِبراهيم غوندے ايمان لرى ، هغۀ سره برکت بيا مُومى .
خو څومره چه دَ شريعت په عملُونو توکل کوى ، هغوئ ټول لعنتيان دى ، لکه چه صحيفے وائى چه : ” هر هغه څوک چه دَ شريعت په کتاب کښے ليکلى شوو په ټولو خبرو عمل نۀ کوى هغه لعنتى دے . “
اَؤ دا خبره ښکاره ده چه دَ شريعت په وسيله هيڅوک دَ خُدائے په نِزد صادِق کيږى نه ، لکه چه ليکلى دى چه : ” صادق به په ايمان پائى . “
اَؤ دَ شريعت دَ ايمان سره هيڅ تعلق نِشته بلکه ليکلى دى چه : ” څوک چه په شريعت عمل کوى هغه به دَ دے په سبب پائى . “
مسيح مُونږ په بيعه واخستُو اَؤ دَ شريعت دَ لعنت نه ئے راخلاص کړلُو ځکه چه هغه زمُونږ دَ پاره لعنتى شو ، ځکه چه په صحيفه کښے ليکلى دى چه ” څوک چه په لرګى ځوړند کړے شو هغه لعنتى دے . “
دا ځکه وشو دَ دے دَ پاره چه هغه برکت چه خُدائے اِبراهيم ته دَ ورکولو وعده کړے وه ، دَ مسيح عيسىٰ په وسيله غير يهُوديانو ته هم ورسى ، اَؤ مُونږ دَ ايمان په وسيله هغه رُوحُ القُدس حاصل کړُو دَ کُوم چه خُدائے وعده کړے ده .
زما ورُوڼو ! زَۀ دَ مِثال په طور دا وايم چه سره دَ دے که دَ اِنسان وعده وى خو که تصديق ئے وشى نو څوک ئے منسُوخ نۀ ګڼى اَؤ نۀ په کښے څوک څۀ زياتے کوى .
نو خُدائے اِبراهيم اَؤ دَ هغۀ دَ نسل سره هم وعدے وکړلے ، اَؤ هغه دا نۀ وائى چه ” دَ نسلُونو سره “ لکه چه دَ ډيرو دَ پاره وئيلے کيږى ، بلکه څنګه چه دَ يو دَ پاره وئيلے شى چه : ” ستا دَ نسل سره ، “ نو هغه مسيح دے .
زما مطلب دا دے چه دَ کُومے وعدے چه خُدائے تصديق کړے وو ، هغه څلور سوه اَؤ ديرش کاله پس شريعت منسُوخ کولے نۀ شى په دے خيال چه هغه وعده بے فائدے وګڼى .
که چرے ميراث دَ شريعت په وسيله رسى نو دا بيا په وعده نۀ دے ، خو په هغه وعده وو کُومه چه خُدائے اِبراهيم ته دَ يوے بخښنے په طور ورکړے وه .
نو بيا دَ شريعت څۀ ؟ شريعت ځکه وروستو ورکړے شو چه دَ دے په وسيله ګُناه ظاهر شى تر څو چه دَ اِبراهيم دَ نسل راتلل جارى وى چا سره چه وعده شوے وه ، اَؤ شريعت دَ فرښتو په وسيله دَ يو مينځګړى په لاس مُقرر کړے شو .
اَؤ هر چرته چه دوه طرفونه وى نو مينځګړے پکاريږى ، خو خُدائے يو دے .
نو آيا شريعت دَ خُدائے دَ وعدو خلاف دے ؟ نه ، هيڅ کله نه ! که چرے داسے شريعت ورکړے شوے وے چه ژوند ئے ورکولے شوے نو بيا به صداقت دَ شريعت په وسيله وو .
خو مُقدس کتاب وائى چه ټوله دُنيا دَ ګُناه په قبضه کښے ده ، دَ دے دَ پاره چه دَ بخښنے وعده چه په عيسىٰ مسيح دَ ايمان راوړلو په وسيله هغه خلقو ته چه ايمان راؤړى ورکړے شى .
دَ ايمان دَ راتلو نه مخکښے دَ شريعت دَ لاندے زمُونږ ساتنه کيده ، اَؤ دَ هغه ايمان تر راتلو کُوم چه ظاهريدُونکے وو ، مُونږ دَ هغۀ پابند وُو .
پس شريعت مسيح ته دَ رارسولو پورے زمُونږ ساتُونکے وو دَ دے دَ پاره چه مُونږ دَ ايمان په وسيله صادِق شُو .
خو هر کله چه ايمان راغلے دے مُونږ نور دَ شريعت دَ لاندے نۀ يُو .
ځکه چه تاسو ټول دَ هغه ايمان په وسيله کُوم چه په مسيح عيسىٰ دے ، دَ خُدائے زامن يئ .
اَؤ تاسو ټول هر څومره چه دَ مسيح په يووالى کښے بپتسمه شوى يئ ، لکه دَ لباس مسيح مو آغوستے دے .
نۀ خو څوک په تاسو کښے اوس يهُودى دے اَؤ نۀ غير يهُودى ، نۀ څوک غُلام دے اَؤ نۀ آزاد ، نۀ څوک سړے دے اَؤ نۀ ښځه ، ځکه چه تاسو ټول دَ مسيح عيسىٰ په يووالى کښے يو يئ .
اَؤ که چرے تاسو دَ مسيح يئ نو دَ اِبراهيم دَ نسل نه يئ ، اَؤ دغه شان دَ وعدے په مُطابق وارثان يئ .
خو زَۀ دا وايم چه وارث تر څو چه نابالغه دے ، اګر که دے دَ ټول جايداد مالِک دے ، په هغۀ اَؤ په غُلام کښے هيڅ فرق نۀ وى .
خو کُوم ميعاد چه پلار مُقرر کړے دے تر هغے وخته هغه دَ سرپرستانو اَؤ مُختارانو دَ اِختيار لاندے وى .
دغه شان مُونږ هم چه کله چه ماشُومان وُو نو دَ دُنيا دَ قوتُونو په پابندئ کښے دَ غُلامئ په حالت کښے مو ژوند تيروو .
خو هر کله چه نيټه پُوره شوه نو خُدائے خپل زوئے راوليږلو چه دَ ښځے نه وزيږيدو اَؤ دَ شريعت دَ لاندے پيدا شو ،
دَ دے دَ پاره چه څوک چه دَ شريعت دَ لاندے وُو ، په بيعه واخلى اَؤ آزاد ئے کړى ، چه مُونږ دَ خُدائے زامن شُو .
اَؤ په دے سبب چه تاسو دَ خُدائے زامن يئ خُدائے دَ خپل زوئے رُوح زمُونږ زړُونو ته راوليږلو کُوم چه دَ ” آبا ، “ يعنے ” اَئے پلاره “ غږ کوى .
نو اوس نور تۀ غُلام نۀ يئے بلکه زوئے يئے ، اَؤ چه زوئے يئے نو دَ خُدائے وارث هم يئے .
خو هغه وخت تاسو دَ خُدائے نه ناخبر وئ اَؤ تاسو دَ هغه معبُودانو په غُلامئ کښے وئ څوک چه خُدائے نۀ دى .
خو اوس تاسو خُدائے وپيژندلو بلکه خُدائے تاسو وپيژندلئ ، نو بيا دَ هغه زړو اَؤ بے ځايه اولنو خبرو پلو څنګه ورګرزئ ، چه دَ هغوئ بيا غُلامى کول غواړئ ؟
تاسو خاص ورځے ، مياشتے اَؤ مُقرر وختُونه اَؤ کالُونه منئ .
زَۀ ستاسو په باب کښے ربړيږم چه هسے نه چه کُومه خوارى چه ما په تاسو کړے ده هغه عبث لاړه شى .
زما ورُوڼو ! زَۀ درته منت کوم چه خپل ځانُونه زما په شان کړئ ځکه چه ما هم خپل ځان ستاسو په شان کړے دے . تاسو زما څۀ نقصان نۀ دے کړے .
بلکه تاسو خبر يئ چه ما په اول ځل دَ ناجوړتيا په حالت کښے تاسو ته زيرے آؤرولے وو .
اَؤ تاسو زما هغه جسمانى حالت کُوم چه ستاسو دَ آزمايش باعث وو ، نۀ خو سپک وګڼلو ، نۀ مو دَ هغۀ نه کرکه وکړه ، اَؤ زَۀ مو دَ خُدائے فرښته وګڼلم لکه څنګه چه تاسو مسيح عيسىٰ ته په خپله هر کلے وئيلے وے .
نو هغه وخت تاسو ډيره خوشحالى کړے وه ، خو اوس هغه خوشحالى چرته ده ؟ زَۀ ستاسو ګواه يم چه که کيدے شوے نو تاسو به خپلے سترګے راويستلے وے اَؤ ما ته به مو راکړے وے .
نو آيا زَۀ دَ حق وئيلو په سبب ګنى ستاسو دُښمن شوے يم ؟
هغوئ تاسو دوستان خو جوړول غواړى خو په نيک نيتئ نه ، بلکه هغوئ تاسو له ما نه جُدا کول غواړى دَ پاره دَ دے چه تاسو دَ هغوئ دَ دوستئ ليواله شئ .
دا خو ښه خبره ده چه په ښه خبره کښے هر وخت دَ دوست جوړولو کوشِش وکړے شى ، نۀ يواځے هغه وخت چه زَۀ ستاسو سره موجُود يم بلکه هغه وخت هم چه غير حاضر يم .
ګرانو بچو ! زَۀ يو ځل بيا ستاسو دَ پاره لکه د لنګانۀ په درد آخته يم ، تر څو چه تاسو دَ مسيح په څير شوى نۀ يئ .
زړۀ مے غواړى چه زَۀ دِ اوس تاسو سره وَئے ، نو ما به بيا خپل انداز بدل کړے وَئے ځکه چه زَۀ ستاسو په باب کښے پريشان يم .
اوس راته ووايئ ، تاسو چه دَ شريعت دومره ليواله يئ ، آيا دَ شريعت خبره نۀ آؤرئ څۀ ؟
ځکه چه دا په کښے ليکلى دى چه دَ اِبراهيم دوه زامن وُو ، يو له وينځے نه اَؤ بل دَ آزادے ښځے نه .
خو دَ وينځے زوئے په عام طور ، اَؤ دَ آزادے زوئے دَ خُدائے دَ لوظ په مُطابق پيدا شو .
دا يو مِثال دے اَؤ دا دوه ښځے دَ دوؤ لوظُونو په مِثال دى ، يوه چه دَ سينا په غرۀ کړے شوے وه چه غُلامان پيدا کوى ، اَؤ هاجره ئے نُوم دے .
اَؤ هاجره لکه دَ سينا غر په عربو کښے ده چه دَ موجوده بيتُ المُقدس په مِثال دے ځکه چه هغه اَؤ دَ هغے بچى په غُلامئ کښے دى .
خو دَ آسمانى بيتُ المُقدس هغه آزاده ده څوک چه زمُونږ مور ده .
ځکه چه صحيفے وائى چه : ” اَئے شنډے ښځے ! خوشحالى وکړه ! چا چه چرے هم بچى نۀ دى راوړى . دَ خوشحالئ چغے ووهه چا چه دَ لنګانۀ دړدُونه نۀ وُو زغملى . ځکه چه پريښولے ښځه به دَ هغے ښځے نه ډير بچى راؤړى چه خاوند لرى . “
نو اَئے زما ورُوڼو ! تاسو دَ اِسحاق په شان دَ خُدائے دَ لوظ بچى يئ .
خو لکه څنګه چه په هغه ورځو کښے په عام طور پيدا شوى زوئے دَ خُدائے دَ رُوح په قُدرت پيدا شوے زوئے وربړولو ، دغه شان نن هم دے .
خو صحيفے څۀ وائى چه : ” وينځه اَؤ دَ هغے زوئے وشړئ ځکه چه دَ وينځے زوئے به دَ آزادے دَ زوئے سره په ميراث کښے شريک نۀ شى . “
نو زما ورُوڼو ! تاسو اوس پوهه شئ چه مُونږ دَ وينځے بچى نۀ يُو ، زمُونږ مور آزاده ده .
مسيح مُونږ دَ آزاد اوسيدلو دَ پاره آزاد کړى يُو ، نو بيا پرے ټينګ اوسئ اَؤ بيا غُلامان مۀ جوړيږئ .
ګورئ ، زَۀ پولوس تاسو ته وايم چه که تاسو سُنت شئ نو دَ مسيح نه به تاسو ته هيڅ فائده نۀ وى .
بلکه زَۀ په هر سُنت شوى سړى ګواهى ورکوم چه هغه به په ټول شريعت عمل کوى .
تاسو کُوم چه دَ شريعت په وسيله صادِق کيدل غواړئ ، دَ مسيح نه جُدا شوئ اَؤ دَ فضل نه پاتے شوئ .
ځکه چه مُونږ دَ رُوحُ القُدس په وسيله په ايمان سره به صادِقان ګرزولے شُو اَؤ مُونږ دَ اُميد سره دَ دے اِنتظار کوُو .
اَؤ څوک چه دَ مسيح عيسىٰ سره يووالے لرى ، دَ هغۀ نۀ خو سُنتيدل څۀ معنىٰ لرى اَؤ نۀ نا سُنتيدل ، خو دَ هغۀ ايمان چه په مسيح دے ، دَ فائدے خبره ده اَؤ ايمان دَ مينے په وسيله ښکارى .
تاسو خو ښه منډه وهله ، ستاسو په لاره کښے چا رکاوټ جوړ کړو چه دَ حق دَ منلو نه ايسار شوئ ؟
دا لمسه ستاسو دَ رابلُونکى خُدائے له طرفه نۀ ده .
ياد لرئ چه لږه خمبيره ټول آخښلى اوړۀ خمبيره کړى .
زما په مالِک کښے په تاسو يقين دے چه تاسو به بل څۀ خيال نۀ کوئ اَؤ څوک چه تاسو ويروى ، که هغه هر څوک هم وى ، سزا به مُومى .
زما ورُوڼو ! که زَۀ تر اوسه دَ سُنتيدو پيغام ورکوم نو بيا تر اوسه عذابولے ولے شوم ؟ په هغه صُورت خو دَ عيسىٰ دَ سولئ دَ تيندک خبره هم نۀ وه .
زما خوښه خو دا ده چه ستاسو راپارووُونکے دِ يواځے دَ سنتُولو نه ، بلکه خپل ځان به نامرد کړے وى !
زما ورُوڼو ! تاسو دَ آزادئ دَ پاره رابللى شوى يئ ، خو دا آزادى خپل جسمانى شوقُونو دَ پاره مه اِستعمالوئ بلکه دَ مينے سره دَ يو بل خدمت کوئ .
ځکه چه ټول شريعت يواځے په دے حُکم ځوړند دے ، يعنے په دے چه ” تۀ دَ خپل ګاونډى سره دَ خپل ځان په شان مينه لره . “
خو که چرے تاسو يو بل چيچئ اَؤ خورئ نو پام کوئ ، تاسو دواړه به يو بل برباد کړئ .
زما مطلب دا دے چه که تاسو دَ خُدائے دَ رُوح په ښودلى لار روان يئ نو دا جسمانى شوقُونه به هيڅ کله هم پُوره نۀ کړئ .
ځکه چه اِنسانى فطرت دَ خدائے دَ روح په خلاف خواهش کوى اؤ دَ خدائے روح دَ انسانى فطرت په خلاف ، اَؤ دا دَ يو بل مُخالف دى دَ پاره دَ دے چه تاسو چه څۀ کول غواړئ ، هغه کولے نۀ شئ .
خو که چرے تاسو دَ خُدائے دَ رُوح په هدايت روان يئ نو تاسو دَ شريعت ماتحت نۀ يئ .
اوس دَ انسانى فطرت کارُونه خو ښکاره دى ، يعنے حرامکارى ، ناپاکى ، شهوت ،
بُت پرستى ، جادُوګرى ، دُښمنى ، جګړے ، کينه ، غُصه ، بے اِتفاقى ، جُدائى ، بِدعتُونه ،
بُغض ، نشے ، ګډا نڅا اَؤ دَ دے په شان نور . دَ دے په باب کښے درته دَ وړاندے نه وايم لکه څنګه چه مے اول درته وئيلى وُو چه داسے خلق به دَ خُدائے دَ بادشاهئ وارثان نۀ وى .
خو دَ خُدائے دَ رُوح ميوه مينه ، خوشحالى ، سلامتى ، زغم ، مهربانى ، نيکى ، اِيماندارى ،
عاجزى اَؤ پرهيزګارى ده . دَ داسے کارُونو يو شريعت هم مُخالف نه دے .
اَؤ څوک چه دَ مسيح دى نو هغوئ خپل دَ اِنسانى فطرت ټول رغبتُونه اَؤ خواهشُونه په سولئ خيژولى دى .
که چرے مُونږ دَ خُدائے دَ رُوح په وسيله ژوندى يُو نو دَ خُدائے دَ رُوح په مُطابق ژوند تيرول هم په کار دى .
مُونږ دِ بے ځايه فخر ونۀ کړُو ، نۀ دِ يو بل تنګوُو اَؤ نۀ دِ دَ يو بل نه سوزُو .
اَئے ورُوڼو ! که څوک په څۀ قصُور کښے ونيولے شى نو تاسو چه دَ رُوحُ القُدس په هدايت چليږئ هغه په عاجزئ سره په ځائے کړئ ، اَؤ خپل خيال هم ساتئ چه تاسو په آزميښت کښے پرے نۀ وزے
تاسو دَ يو بل خيال ساتئ اَؤ دغه شان دَ مسيح شريعت پُوره کوئ .
ځکه چه که څوک سړے خپل ځان څۀ شمارى اَؤ وى هيڅ هم نه ، نو دَ خپل ځان سره ټګى کوى .
نو بيا دِ هر سړے خپل ځان وآزمئى ، په داسے حال کښے به هغۀ ته په خپل ځان دَ فخر موقع وى ، نۀ چه دَ بل .
ځکه چه هر سړے به خپل بوج اُوچتوى .
دَ کلام تعليم آخستُونکے دِ تعليم ورکووُونکے په ټولو ښو څيزُونو کښے شريک کړى .
دَ ځان سره ټګى ونۀ کړئ ، دَ خُدائے سره ټوقے نۀ شى کيدے ځکه چه سړے چه څۀ کرى هم هغه به ريبى .
که چرے هغه په خپل اِنسانى فطرت کښے څۀ وکرى نو هغه به دَ دے نه دَ فنا کيدو فصل وريبى ، اَؤ که چرے هغه دَ خُدائے په رُوح کښے څۀ وکرى نو هغه به دَ خُدائے دَ رُوح نه دَ تل ژوندُون وريبى .
نو بيا دِ مُونږ په ښۀ کار کولو کښے کله هم حوصله ونه بائيلو ، ځکه چه که بے زړۀ نۀ شُو نو په عين وخت به ئے وريبُو .
نو بيا چه څومره موقع په لاس درځى ، دَ ټولو سره نيکى کوئ ، خاص دَ ايماندارانو سره .
ګورئ چه ما تاسو ته په خپل لاس څومره په غټو غټو ټکو ليکلى دى .
څومره خلق چه جسمانى نمائش غواړى ، هغوئ تاسو په سُنتيدلو مجبُوروى تش دَ دے دَ پاره چه دَ مسيح دَ سولئ په وجه ونۀ عذابولے شى .
ولے چه سُنت شوى په خپله هم په شريعت عمل نۀ کوى خو ستاسو سُنتيدل ځکه غواړى چه ستاسو په جِسمانى حالت فخر وکړى .
خو خُدائے دِ نۀ کړى چه زَۀ په څۀ څيز فخر وکړم بغير دَ عيسىٰ مسيح دَ سولئ نه ، چه په هغے دُنيا زما په نزد په سولئ شوله اَؤ زَۀ دَ دُنيا په نزد .
ځکه چه نۀ سُنتيدل څۀ څيز دے اَؤ نۀ نا سُنتيدل ، بلکه نوے مخلُوق .
اَؤ څومره چه په دے لار چليږى ، هغوئ ته ، يعنے دَ خُدائے حقيقى اِسرائيل ته دِ سلامتى اَؤ رحم وى .
دَ دے نه پس هيڅوک دِ ما له نور تکليف نۀ راکوى ځکه چه زَۀ په خپل بدن دَ عيسىٰ داغُونه لرم .
زما ورُوڼو ! زمُونږ دَ مالِک عيسىٰ مسيح فضل دِ تاسو ټولو سره وى ، آمين .
دَ پولوس له طرفه چه دَ خُدائے په مرضئ دَ مسيح عيسىٰ رسُول دے ، دَ هغو پاکانو په نُوم چه په اِفِسوس کښے دى اَؤ دَ مسيح عيسىٰ ايماندارو شاګردانو ته ،
دَ پلار خُدائے اَؤ دَ مالِک عيسىٰ مسيح له طرفه دِ تاسو سره فضل اَؤ سلامتى وى .
زمُونږ دَ مالِک عيسىٰ مسيح دَ خُدائے اَؤ پلار ثنا دِ وى څوک چه مُونږ ته دَ مسيح په وسيله په آسمانى ځايُونو کښے هر قِسم رُوحانى برکتُونه راکوى .
ځکه چه هغۀ مُونږ په خپلے مينے کښے دَ دُنيا دَ پيدايښت نه مخکښے په مسيح کښے غوره کړلُو چه مُونږ دَ هغۀ په نِزد پاک اَؤ بے عيبه شُو .
اَؤ هغۀ دَ خپلے مرضئ دَ نيکے اِرادے په مُطابق مُونږ دَ ځان دَ پاره مُقرر کړلُو چه دَ عيسىٰ مسيح په وسيله دَ هغۀ بچى شو ،
دَ پاره دَ دے چه دَ هغۀ دَ فضل دَ جلال ستائنه وى چه مُونږ ته ئے په هغه محبُوب کښے ويړيا راوبخښه .
مُونږ ته دَ مسيح دَ وينے په وسيله خلاصُون ، يعنے دَ ګُناهونو مُعافى ، دَ هغۀ دَ هغه فضل دَ دولت په مُطابق حاصله ده ،
چه هغۀ په هر جوړ حِکمت اَؤ پوهه په مُونږ پريمانه نازله کړه .
نو هغۀ دَ خپلے مرضئ راز دَ خپلے هغے نيکے اِرادے په مُطابق په مُونږ ظاهر کړو کُوم چه مسيح له مخکښے نه پُوره کوُونکے وو .
دا اِراده چه دَ وخت دَ پُوره کيدو سره به مُکمله شى ، چه په مسيح کښے ټول څيزُونه راغُونډ شى ، که هغه په آسمان کښے وى يا په مزکه .
خُدائے هر څۀ دَ خپلے مرضئ اَؤ دَ اِرادے په مُطابق کوى اَؤ هغۀ مُونږ په مسيح کښے غوره کړلُو چه مُونږ دَ هغۀ شُو . دا هر څۀ دَ هغه اِرادے په مُطابق چه خُدائے په ازل کښے کړى وُو ، وشول ،
دَ دے دَ پاره چه مُونږ چه دَ اول نه په مسيح اُميد تړلے وو ، دَ هغۀ دَ جلال دَ ستائينے باعث شُو .
اَؤ تاسو هم دَ هغۀ خلق جوړ شوئ ، کله چه تاسو دَ حق کلام واؤريدو ، يعنے هغه زيرے چه تاسو پرے خلاصُون ومُوندلو ، اَؤ بيا په هغۀ مو ايمان راؤړو اَؤ خُدائے دَ خپلے وعدے په مُطابق په تاسو دَ رُوحُ القُدس مُهر ولګوو .
هم هغه رُوح چه زمُونږ دَ ميراث ضمانت دے ، تر څو چه مُونږ هغه ټول څيزُونه ومُومو چه خُدائے ئے مُونږ سره وعده کړى وه ، چه مُونږ دَ خُدائے دَ خلاصُون په وسيله دَ هغۀ ملکيت يُو ، نو دَ هغۀ دَ جلال دِ ستائينه وى .
زَۀ په دے وجه دَ هغه ايمان چه ستاسو په مينځ کښے په مالِک مسيح دے اَؤ هغه مينه چه دَ ټولو پاکانو سره لرئ په آؤريدو
ستاسو په باب کښے دَ شکر ويستو نه پاتے کيږم نه ، اَؤ په خپلو دُعاګانو کښے تاسو يادوم ،
چه زمُونږ دَ مالِک عيسىٰ مسيح خُدائے چه دَ جلال پلار دے تاسو له خپل رُوحُ القُدس درکړى اَؤ هغه رُوح تاسو له حِکمت درکړى ، اَؤ چه تاسو ته به ئے خُدائے ظاهر کړى چه تاسو هغه ښه وپيژنئ .
اَؤ زَۀ غواړم چه ستاسو دَ زړۀ سترګے روښانه شى چه تاسو پوهه شئ چه هغۀ تاسو دَ څومره لوئے اُميد دَ پاره رابللى يئ ، يعنے هغه شاندار ميراث چه هغۀ دَ خپلو خلقو دَ پاره ساتلے دے څومره لوئے دولت دے ،
اَؤ زمُونږ ايمان راوړُونکو دَ پاره دَ هغۀ لوئے قُدرت څومره بيشانه دے . دا زوره ور قُوت په مُونږ کښے خپل اثر اچوى .
دا هم هغه قُوت دے چه دَ کُوم په وسيله چه خُدائے مسيح له مړو نه بيا راژوندے کړو اَؤ خپل ښى لاس ته ئے په آسمان کښے کښينولو .
اَؤ هلته ئے مسيح دَ هر قِسم حُکومت اَؤ اِختيار اَؤ قُدرت اَؤ رياست اَؤ دَ هر يو نُوم نه زيات اُوچت کړو کُوم چه به نۀ تش په دے جهان کښے بلکه په راتلُونکى جهان کښے هم آخستلے شى .
اَؤ هر څۀ ئے دَ هغۀ دَ پښو دَ لاندے کړل اَؤ هغه ئے دَ ټولو څيزُونو سردار جوړ کړو ، اَؤ جماعت له ئے ورکړو چه هغه دَ جماعت مالِک شى .
جماعت دَ مسيح بدن دے ، دا بدن دَ هغۀ نه کامل کيږى چه هغه له ټولو نه په هر څۀ کښے کامل وى .
تاسو هم دَ خپلو قصُورونو اَؤ ګُناهُونو په سبب مړۀ وئ ،
کله چه تاسو دَ دے دُنيا په کږو لارو روان وئ ، اَؤ دَ هوا دَ عمل دارئ دَ حاکِم ، يعنے دَ هغه رُوح پسے تللئ کُوم چه اوس په نافرمانو بچو کښے اثر کوى .
په دوئ کښے مُونږ ټولو هم دَ خپل وجُود په خواهشُونو کښے ژوند تيرولو اَؤ دَ وجُود اَؤ نفس مرضى مو پُوره کوله ، اَؤ دَ نورو په شان په اِنسانى طور دَ خُدائے دَ غضب دَ لاندے وُو .
خو خُدائے چه په رحم غنى دے دَ هغۀ دَ خپلے لوئے مينے په سبب چه هغۀ زمُونږ سره وکړه
چه مُونږ چه دَ ګُناهُونو په وجه مړۀ وُو نو مُونږ ئے دَ مسيح سره بيا ژوندى کړُو . تاسو په فضل خلاصُون مُوندلے دے .
اَؤ خُدائے مُونږ دَ مسيح عيسىٰ سره راژوندى کړُو اَؤ په آسمان کښے ئے دَ هغۀ سره کښينولُو ،
چه هغۀ دَ مسيح عيسىٰ په وسيله مُونږ ته دَ مهربانئ په طور دا کړے وو ، هغۀ دا ځکه وکړو چه په راتلُونکو زمانو کښے هغه خپل بے اندازے فضل په مُونږ ښکاره کړى .
ځکه چه تاسو دَ ايمان په وسيله په فضل خلاصُون مُوندلے دے ، دا ستاسو له طرفه نه نه ، بلکه دَ خُدائے بخښنه ده .
اَؤ دا دَ عملُونو په سبب نۀ ده ، دَ پاره دَ دے چه څوک فخر ونۀ کړى .
ځکه چه مُونږ هم خُدائے جوړ کړى يُو اَؤ مُونږ دَ مسيح عيسىٰ په يووالى کښے دَ هغه ښۀ کارُونو دَ پاره پيدا شوى يُو کُوم چه خُدائے دَ اول نه مُونږ دَ پاره تيار کړى وُو .
نو ياد لرئ چه تاسو په پيدائشى طور دَ غيرو يهُوديانو نه وئ ، اَؤ يهُوديان چه په لاسو سُنت شوى دى چه دَ سُنتيدو په سبب سُنت شوى بللے شى ، تاسو ته نا سُنت وائى .
تاسو په تيره زمانه کښے دَ مسيح نه جُدا ، دَ اِسرائيل دَ بادشاهئ نه خارج ، اَؤ دَ وعدے دَ لوظُونو نه نابلده ، نااُميده اَؤ په دُنيا کښے دَ خُدائے نه جُدا وئ .
خو تاسو چه اول لرے وئ اَؤ دَ مسيح په يووالى کښے دَ مسيح دَ وينے په وسيله نزدے شوئ .
ځکه چه هم هغه زمُونږ صُلح ده ، يعنے دَ يهُوديانو اَؤ دَ غير يهُوديانو . اَؤ دَ جُدائى کُوم ديوال چه په مينځ کښے وو ، هغه ئے ونړوو ،
يعنے دَ شريعت هغه حُکم چه دَ شريعت په طور وو ، ئے منسُوخ کړو چه خپل ځان کښے دَ دواړو نه يو نوے اِنسان پيدا کړى اَؤ صُلح راولى ،
اؤ دَ خپلے سُولئ په وسيله دُښمنى ختمه کړى چه دَ هغے په وسيله دواړه په يو بدن کښے شريک کړى اَؤ خُدائے سره ئے يو کړى .
مسيح راغے اَؤ تاسو چه لرے وئ اَؤ هغه چه نزدے وُو ، دواړو تۀ ئے دَ صُلح زيرے درکړو .
ځکه چه دَ هغۀ په وسيله مُونږ دواړه دَ يو رُوح په وسيله دَ پلار په حُضور کښے حاضريږُو .
نو اوس بيا تاسو پردى اَؤ مُسافران پاتے نۀ شوئ بلکه دَ پاکانو دَ وطن اَؤ دَ خُدائے دَ کورنئ شوئ .
اَؤ دَ رسُولانو اَؤ نبيانو په بُنياد تاسو ودان کړے شوى يئ چه دَ ګُوټ سره کاڼے په خپله مسيح عيسىٰ دے .
مسيح په خپله دَ هغے ماڼئ هره يوه حصه يو ځائے ساتى چه په رب کښے يو پاک کور جوړ شى .
نو تاسو هم دَ هغۀ په يووالى کښے دَ نورو سره دَ خُدائے يو داسے کور جوړيږئ چه په کُوم کښے خُدائے دَ خپل رُوح په وسيله اوسيږى .
هم په دے وجه زَۀ پولوس تاسو غيرو يهُوديانو له خاطره دَ مسيح عيسىٰ قيدى يم .
شايد چه تاسو به دَ خُدائے دَ هغه فضل په باب کښے کُوم چه ستاسو دَ پاره په ما وشو ، آؤريدلى وى ،
يعنے دا چه هغه راز ما ته دَ کشف په وسيله معلُوم شو لکه چه ما اول دَ هغے لږ شان حال ليکلے دے .
دَ هغے په لوستلو تاسو معلُومولے شئ چه زَۀ دَ مسيح په هغه راز څومره پوهيږم ،
چه هغه راز په تيرو شوو زمانو کښے بنى آدمو ته دغه شان معلُوم شوے نۀ وو څنګه چه هغه ئے پاکو رسُولانو اَؤ نبيانو ته دَ رُوحُ القُدس په وسيله اوس ښکاره کړے دے .
اَؤ هغه راز دا دے چه دَ زيرى په وسيله غير يهُوديان دَ يهوديانو سره دَ خُدائے په ميراث کښے برخه ولرى ، اَؤ په يو بدن کښے شامل ، اَؤ دَ خُدائے په هغه لوظ کښے شريک شى چه هغۀ دَ مسيح عيسىٰ په وسيله وکړو .
اَؤ دَ خُدائے دَ هغه فضل په بخښنه چه دَ هغۀ دَ قُدرت په تاثير په ما وشو ، زَۀ دَ دے زيرى خادم شوم .
په ما چه زَۀ په ټولو پاکانو کښے له ورکوټى نه ورکوټے يم ، دا فضل وشو چه زَۀ غير يهُوديانو ته دَ مسيح دَ بے اندازے دولت زيرے ورکړم ،
اَؤ په ټولو دا خبره ښکاره کړم چه هغه راز چه له ازل نه دَ ټولو څيزُونو په پيدا کوُونکى خُدائے کښے پټ وو ، هغه به څرګند کړى ،
چه اوس دَ جماعت په وسيله دَ خُدائے قِسم قِسم حِکمت هغه حاکمانو اَؤ دَ واک خاوندانو ته معلُوم شى څوک چه په آسمان کښے دى ،
دَ هغے ازلى اِرادے په مُطابق کُومه چه هغۀ زمُونږ دَ مالِک مسيح عيسىٰ په وسيله سر ته ورسوله .
په عيسىٰ مسيح کښے اَؤ په هغۀ دَ ايمان لرلو په وسيله مُونږ ته زړه ورتيا ده چه مُونږ په پُوره تسلئ سره دَ خُدائے په مخکښے حاضريدے شُو .
نو بيا زَۀ خواست کوم چه تاسو زما دَ هغه مُصيبتُونو په وجه هِمت مه بائيلئ کُوم چه ستاسو دَ خاطره زغمم ، ځکه چه هغه ستاسو دَ پاره لوئى ده .
په دے سبب زَۀ دَ هغه پلار په وړاندے په زنګنو کيږم ،
چا نه چه دَ آسمان اَؤ مزکے هره يوه خيلخانه خپل حقيقى نُوم مُومى ،
چه هغه دَ خپل جلال دَ دولت په مُطابق تاسو ته دا څۀ درکړى چه تاسو په خپل باطنى اِنسانيت کښے دَ هغۀ دَ رُوح په وسيله ډير زوره ور شئ ،
اَؤ دَ ايمان په وسيله مسيح ستاسو په زړُونو کښے ځائے ومُومى . زَۀ دُعا کوم چه تاسو په مينه کښے پوخ بيخ ولرئ .
چه دَ ټولو پاکانو سره په ښۀ شان سره معلُوم کړے شئ چه دَ مسيح دَ مينے پلنوالے ، اُوږدوالے ، اُوچتوالے اَؤ ژوروالے څومره دے ،
اَؤ دَ مسيح په هغه مينه پوهه شئ کُومه چه دَ پوهے نه بهر ده ، چه تاسو دَ خُدائے په ټوله معمُورئ کښے معمُور شئ .
اوس چه څوک داسے قادر دے چه دَ هغه قُدرت په مُطابق چه په مُونږ کښے اثر کوى ، زمُونږ دَ خواست اَؤ خيال نه ډير زيات کار کولے شى ،
هغۀ ته دِ په جماعت کښے اَؤ په عيسىٰ مسيح کښے تل تر تله ، پيړئ په پيړئ جلال وى ! آمين .
نو زَۀ چه دَ مالِک په وجه قيد شوے يم ، تاسو ته خواست کوم چه په کُومه بلنه چه تاسو راغوښتے شوى وئ دَ هغے په شان ژوند تيروئ .
يعنے پُوره په عاجزئ ، نرمئ ، صبر اَؤ په مينه يو بل زغمئ .
اَؤ دا کوشِش کوئ چه کُوم يووالے چه رُوحُ القُدس درکوى ، دَ صُلح په تړُون ئے وتړئ .
بدن يو دے اَؤ رُوحُ القُدس هم يو ، نو تاسو چه رابللے شوى وئ نو دَ خپلو رابللو اُميد مو هم يو دے ،
يو مالِک دے ، يو ايمان ، يوه بپتسمه ،
اَؤ دَ ټولو خُدائے اَؤ پلار هم يو دے څوک چه دَ ټولو دَ پاسه ، دَ ټولو په مينځ کښے اَؤ په ټولو کښے دے .
اَؤ په مُونږ کښے هر يو له دَ مسيح دَ بخښنے دَ اَندازے په مُطابق نعمتُونه راکړى شوى دى .
دغه وجه ده چه هغه فرمائى چه : ” هر کله چه هغه دَ آسمان نه پورته وختلو نو قيديان ئے دَ ځان سره بوتلل اَؤ خلقو له ئے تُحفے ورکړلے . “
دَ هغۀ پورته په ختو نور څۀ مطلب کيدے نۀ شى بے له دے نه چه دَئے دَ مزکے لاندے برخے ته هم راکُوز شوے وو .
اَؤ دا راکُوز شوے هغه دے څوک چه دَ ټولو آسمانُونو نه هم پورته ختلے دے ، دَ دے دَ پاره چه ټول کائنات معمُور کړى .
اَؤ هغۀ ځنے رسُولان ، ځنے نبيان اَؤ ځنے ئے زيرے آؤروُونکى اَؤ ځنے شپانۀ اَؤ اُستاذان مقرر کړى دى ،
دَ دے دَ پاره چه دَ خُدائے خلق دَ خدمت دَ پاره تيار شى اَؤ دَ مسيح بدن په مُونږ کښے وده ومُومى ،
تر څو چه مُونږ ټول په ايمان راوړلو کښے يو شُو اَؤ دَ خُدائے زوئے په ښۀ شان وپيژنو . دغسے به مُونږ په ايمان کښے بالغان شُو ، يعنے دَ مسيح په شان به کامل شُو ،
دَ دے دَ پاره چه مُونږ نور وړاندے ماشُومان پاتے نۀ شُو اَؤ دَ خلقو دَ چل ول اَؤ مکارئ په تعليم لکه دَ چپو ديخوا اخوا نۀ ګرزُو . داسے تعليم ورکووُنکى دَ خپلو منصُوبو په وجه خلق ګمراه کوى .
بلکه مُونږ ته په مينه کښے حقيقت وئيل په کار دى اَؤ دَ مسيح په شان جوړيدلو سره په مخه تلل ، چه هغه دَ بدن سر دے .
دَ هغۀ په وسيله دَ بدن هره يوه حصه يو ځائے کيږى اَؤ دَ بدن دَ خپل هر يو پيوند په مدد قائم وى ، چُنانچه دَ بدن هره يوه حِصه په ښۀ شان کار کوى نو ټول بدن پرے وده کوى اَؤ په مينه کښے ترقى هم مُومى .
ځکه زَۀ دا وايم اَؤ په مالِک کښے درته دا تاکيد کوم لکه چه غير قومُونه دَ خپلو فضُولو خيالاتو په مُوافق روان دى ، تاسو دَ آئنده دَ پاره داسے مه چليږئ .
ځکه چه دَ هغوئ په عقل پړدے پرتے دى ، اَؤ دَ هغه ناپوهئ په سبب چه دوئ ئے لرى اَؤ دَ خپلو زړُونو دَ سختئ له کبله دَ خُدائے دَ ژوندُون نه بهر دى .
هغوئ دَ بے شرمئ سره شهوت پرستى اِختيار کړے ده دَ دے دَ پاره چه هر ګنده کار په حرص وکړى .
خو تاسو دَ مسيح داسے تعليم نۀ دے مُوندلے .
تاسو خو دَ هغه حقيقت په مُطابق چه په عيسىٰ کښے دے ، دَ هغه مو واؤريدل ، اَؤ په هغۀ کښے به مو دا تعليم مُوندلے وى ،
چه تاسو دَ خپل زوړ چلند هغه زوړ اِنسانيت پريږدئ کُوم چه دَ فريب دَ شهوتُونو په سبب لګيا دے خرابيږى .
په کار دى چه ستاسو زړۀ اَؤ دماغ دِ بيخى نوے شى .
اَؤ نوے اِنسانيت خپل کړئ کُوم چه دَ خُدائے په مُطابق دَ حقيقت په صداقت اَؤ پاکوالى کښے ښکاره کيږى .
نو بس دروغ وئيل پريږدئ اَؤ هر څوک دِ دَ خپل ګاونډى سره رښتيا ووائى ځکه چه مُونږ ټول دَ يو بدن اَندامُونه يُو .
که چرته غُصه شوئ نو په غُصه کښے ګُناه مه کوئ اَؤ خپله غُصه دَ نمر دَ پريوتو نه اخوا مه اُوږدوئ ،
اَؤ اِبليس ته موقعه مه ورکوئ .
غل دِ بيا غلا ونۀ کړى بلکه څۀ ښۀ کسب دِ شروع کړى اَؤ په خپلو لاسُونو دِ محنت اَؤ ګټه کوى ، دَ دے دَ پاره چه حاجتمندو ته دَ ورکولو دَ پاره دَ هغۀ سره هم څۀ وى .
ستاسو دَ خُلے نه دِ هم يوه خرابه خبره ونۀ شى بلکه هغه ښه خبره چه دَ ضرورت په مُطابق دَ ترقئ دَ پاره غوره وى ، دَ دے دَ پاره چه دَ هغے له مخے دَ هغے په آؤريدُونکو فضل کيږى .
اَؤ دَ خُدائے پاک رُوح خفه کوئ مه ، دَ کُوم نه چه په تاسو دَ خلاصُون دَ ورځ دَ پاره مُهر لګولے شوے دے .
دَ هر قِسم تريخوالى ، قهر ، غضب ، شور زوږ ، بد خواهش اَؤ بد خويُونه دِ له تاسو نه لرے وى
اَؤ هر يو په بل مهربانه اوسئ اَؤ يو تر بله نرمى کوئ ، اَؤ لکه چه خُدائے په مسيح کښے ستاسو ګُناهُونه معاف کړل ، تاسو هم يو بل معاف کوئ .
اَئے په خُدائے ګرانو بچو ! کوشِش کوئ چه دَ هغۀ په څير لاړ شئ .
اَؤ داسے مينه کوئ لکه چه مسيح تاسو سره وکړله اَؤ زمُونږ دَ پاره ئے خپل ځان دَ خوشبوئ په شان خُدائے ته نذرانه کړو اَؤ قُربان شو .
اَؤ څنګه چه پاکانو له پکار دى په تاسو کښے دِ دَ حرامکارئ ، يا دَ هيڅ قِسم ناپاکئ ، يا لالچ ذکر قدرے هم نۀ وى ،
اَؤ نۀ بے شرمى ، نۀ کم عقلے خبرے اَؤ نۀ وشتے ملنډے ، ځکه چه دا بے ځايه خبرے دى دَ دِے په ځائے دَ خدائے شکر کوئ .
ځکه چه تاسو ته دا ښه معلُومه ده چه دَ حرامکار ، ناپاک ، يا حرصناک چه دَ بُت پرست په شان دے ، دَ مسيح اَؤ دَ خُدائے په بادشاهئ کښے دَ ميراث حق نِشته .
تاسو دِ هيڅوک په تشو دليلُونو ونۀ غُلوى ځکه چه هم دَ دے په وجه دَ خُدائے غضب په هغوئ نازليږى څوک چه دَ هغۀ نافرمانى کوى .
نو دَ هغوئ په کارُونو کښے شريکيږئ مه .
ځکه چه اول تاسو تيارۀ وئ خو اوس دَ مالِک په يووالى کښے تاسو نُور يئ . نو دَ هغه خلقو په شان وچليږئ چه نُور وى ،
دَ دے دَ پاره چه دَ نُور ميوه هم هر قِسم نيکى ، صداقت اَؤ حقيقت ده .
اَؤ دا معلُوموئ چه مالِک په څۀ خوشحاليږى .
اَؤ دَ تيارے په بے فائدے کارُونو کښے حصه مه آخلئ بلکه هغوئ ته بد وايئ .
اَؤ کُوم کارُونه چه هغوئ په پټه کوى ، دَ هغے ذکر قدرے هم دَ شرم خبره ده .
اَؤ هر کله چه يو څيز دَ نُور لاندے راشى نو هغه څرګند شى .
هر څۀ چه څرګند شى لکه دَ نُور روښانه شى ځکه داسے وئيلى شوى دى چه : ” اَئے اُودو ! ويښ شئ ، دَ مړو نه راپاڅئ ! نو دَ مسيح نُور به په تاسو روښانه شى “
اوس دے ته پام وکړئ چه تاسو څنګه چليږئ . دَ ناپوهو په شان نه ، بلکه دَ هوښيارانو په شان چليږئ .
اَؤ وخت غنيمت وګڼئ ځکه چه زمانه بده ده .
نو ځکه کم عقل کيږئ مه بلکه په دے ځان پوهه کړئ چه دَ مالِک مرضى څۀ ده .
اَؤ په شرابو مستيږئ مه ځکه چه دَ دے نه بدکارى پيدا کيږى ، بلکه په پاک رُوح معمُور شئ .
اَؤ په خپلو کښے زبُور ، سندرے اَؤ رُوحانى غزلے وايئ ، اَؤ په خپلو زړُونو کښے دَ مالِک سندرے اَؤ حمدُونه وايئ .
اَؤ په ټولو خبرو کښے زمُونږ دَ مالِک عيسىٰ مسيح په نُوم زمُونږ دَ خُدائے پلار هر وخت شکر کوئ .
اَؤ دَ مسيح دَ اِحترام له خاطره دَ يو بل تابعدارى کوئ .
اَئے ښځو ! دَ خپلو خاوندانو داسے تابعدارے اوسئ لکه چه دَ مالِک .
لکه چه مسيح دَ جماعت سر دے اَؤ هغه په خپله دَ بدن بچ کوُونکے دے دغسے هر خاوند دَ ښځے سر دے .
نو لکه څرنګ چه جماعت دَ مسيح تابع دے دغه شان دِ ښځے هم په هره خبره کښے دَ خپلو خاوندانو تابع وى .
اَئے خاوندانو ! دَ خپلو ښځو سره مينه کوئ لکه څنګه چه مسيح دَ جماعت سره مينه کړے ده اَؤ خپل ځان ئے دَ هغۀ دَ پاره مرګ ته سپارلے دے ،
دَ دے دَ پاره چه هغۀ ته دَ کلام سره په اوبو غُسل ورکړى ، پاک ئے کړى اَؤ مُقدس ئے کړى ،
اَؤ داسے دَ جلال جماعت ساز کړى اَؤ ځان ته ئے حاضر کړى ، چه په بدن کښے ئے نۀ داغ وى ، نۀ ګُنجے ، اَؤ نۀ په کښے بل داسے څۀ څيز وى ، بلکه پاک اَؤ بے عيبه وى .
دغه شان خاوندانو ته لازم دى چه دَ خپلو ښځو سره دَ خپل بدن په شان مينه کوى . څوک چه دَ خپلے ښځے سره مينه کوى هغه دَ خپل ځان سره مينه کوى .
ځکه چه چرے هم چا دَ خپل بدن سره دُښمنى نۀ ده کړے بلکه هغه پالى اَؤ پرورش ئے کوى ، داسے لکه چه مسيح دَ جماعت کولو .
ځکه چه مُونږ دَ هغۀ دَ بدن اَندامُونه يُو .
” هم دغه وجه ده چه سړے به دَ پلار اَؤ دَ مور نه بيل شى اَؤ دَ خپلے ښځے سره به اوسيږى ، اَؤ هغه دواړه به يو بدن شى . “
دا يو لوئے راز دے خو زَۀ ئے دَ عيسىٰ اَؤ جماعت په حقله وايم .
بهر حال په تاسو کښے دِ هم هر يو دَ خپلے ښځے سره دَ خپل ځان په شان مينه کوى ، اَؤ ښځه دِ هم دَ دے خيال ساتى چه دَ خاوند عزت کوى .
اَئے بچو ! ايماندارانو ته په کار دى چه دَ خپل مور اَؤ پلار حُکم منى ځکه چه دا ښه کار دے .
” دَ خپل پلار اَؤ دَ خپلے مور عزت کوئ ، “ دا اول حُکم دے چه دا لوظ هم ورسره دے
چه ” ستا په کښے خير دے اَؤ په مزکه به دِ عُمر ډير شى . “
اَؤ اَئے پلارانو ! تاسو خپلو بچو له غصه مه ورولئ بلکه دَ مالِک په طريقه هغوئ ته تربيت اَؤ نصيحت کوئ اَؤ پرورش ئے کوئ .
اَئے غُلامانو ! په مزکه دَ خپلو مالِکانو په ويره اَؤ رپيدو سره تابعدارى کوئ ، داسے په صفا زړۀ لکه چه دَ مسيح کوئ .
اَؤ دَ سړو دَ خوشحالوُونکو په شان تش دَ نُمائش خدمت مه کوئ بلکه دَ مسيح دَ غُلامانو په شان دَ زړۀ دَ اِخلاصه دَ خُدائے رضا پُوره کوئ .
اَؤ دا خدمت دَ اِنسان نه ، بلکه داسے وګڼئ چه دَ مالِک دے .
ځکه چه تاسو ته معلُومه ده چه هر څوک چه څۀ رنګ ښۀ کار کوى ، که غُلام وى که آزاد ، دَ مالِک نه به دَ هغے بدل مُومى .
اَئے مالِکانو ! تاسو هم دَ هغوئ سره دغه شان سلُوک کوئ . هغوئ ته زورنے مه ورکوئ . خبردار ، تاسو دواړه په آسمان کښے يو مالِک لرئ اَؤ هغه دَ هيچا طرفدار نۀ دے .
لنډه دا چه تاسو دَ مالِک په يووالى اَؤ دَ هغۀ په زورور طاقت کښے خپل توان پيدا کړئ .
دَ خُدائے په ټولو وسلو ځان سنبال کړئ دَ دے دَ پاره چه تاسو دَ اِبليس دَ منصُوبو مقابلے ته ټينګ ودريدے شئ .
ځکه چه زمُونږ جنګ دَ اِنسان خلاف نۀ دے بلکه دَ فساد دَ هغه روحانى لښکرو چه په آسمانى ځايُونو کښے دى ، دَ حکُومت دَ خاوندانو ، دَ اِختيار لرُونکو اَؤ دَ دے دُنيا دَ تيارے دَ حاکمانو سره دے .
دَ دے دَ پاره تاسو دَ خُدائے وسلے واغوندئ ، بيا به تاسو دَ دے جوګه شئ چه په بده ورځ کښے دَ مُقابلے دَ پاره ودريږئ اَؤ ټول کارُونه پُوره کړئ اَؤ بيا هم قائم پاتے شئ .
زَۀ تاسو ته وايم چه مضبوط ودريږئ اَؤ دَ حقيقت په پټئ ملا وتړئ اَؤ دَ صداقت زغره واغوندئ .
اَؤ دَ صُلح دَ زيرى پيزار په پښو کړئ .
اَؤ دَ هغه ټولو سره دَ ايمان ډالُونه پورته کړئ چه دَ هغے په وسيله به تاسو دَ شيطان دَ شُغلو ټول غشى مړۀ کړئ .
اَؤ دَ خلاصُون ټوپئ اَؤ دَ رُوحُ القُدس تُوره راواخلئ چه دَ خُدائے کلام دے .
اَؤ هر وخت په هر شان په رُوحُ القُدس کښے دُعا کوئ اَؤ زارى کوئ ، اَؤ دَ دے دَ پاره بيدار اوسئ اَؤ دَ ټولو پاکانو دَ پاره بے ناغے دُعا کوئ .
اَؤ زما دَ پاره هم دُعا کوئ دَ دے دَ پاره چه دَ وئيلو په وخت ما ته دَ کلام توفيق راکړے شى چه زَۀ پرے دَ زيرى رازُونه په زړه ورتيا ظاهر کړم
چه دَ چا دَ خاطره زَۀ په زنځيرُونو تړلے سفير يم . دُعا کوئ چه زَۀ په زړه ورتيا خبرے وکړم لکه څنګه چه خبرے کول په ما فرض دى .
تاسو به دا معلُومول غواړئ چه زَۀ څنګه يم ، اَؤ څۀ کوم . تخيکوس چه زما خوږ ورور دے اَؤ دَ مالِک په کار کښے اِتبارى خادم دے ، هغه به تاسو ته هر څۀ ووائى .
زَۀ هغه تاسو ته په دے غرض دراستوم چه تاسو به زمُونږ دَ ټولو دَ حالت نه خبر شئ اَؤ هغه به ستاسو زړُونه سر دوباره زړه ور کړى .
دَ خُدائے پلار اَؤ مالِک عيسىٰ مسيح له طرفه دِ وروڼو ته سلامتى حاصله وى اَؤ په هغوئ کښے دِ دَ ايمان سره مينه وى .
څوک چه زمُونږ دَ مالِک عيسىٰ مسيح لازواله مينه لرى ، په هغوئ ټولو دِ دَ خُدائے فضل نازل وى .
دَ پولوس اَؤ تيموتيوس له طرفه څوک چه دَ مسيح عيسىٰ خادمان دى ، دَ فيليپى دَ ټولو هغه پاکانو په نُوم چه دَ عيسىٰ مسيح سره يووالے لرى ، سره دَ دوئ دَ مشرانو اَؤ خادمانو .
په تاسو دِ زمُونږ دَ پلار خُدائے اَؤ عيسىٰ مسيح له طرفه فضل اَؤ سلامتى نازله وى .
ما ته چه هر کله تاسو راياد شئ نو دَ خپل خُدائے شکر وباسم .
اَؤ په هره يوه دُعا کښے چه زَۀ ئے ستاسو دَ پاره غواړم تل ډير په خوشحالئ تاسو ټولو دَ پاره خواست کوم ،
ځکه چه تاسو دَ اولنئ ورځے نه تر ننه پورے دَ زيرى په خورولو کښے له ما سره شريک پاتے شوى يئ .
اَؤ زما دَ دے خبرے په باب کښے باور دے چه چا چه په تاسو کښے نيک کار شروع کړے دے ، هغه به ئے دَ عيسىٰ مسيح تر ورځے پورے پُوره کړى .
ځکه خو واجب دى چه زَۀ ستاسو ټولو په حقله هم دغسے خيال وکړم دَ پاره دَ دے چه تاسو زما په زړۀ کښے يئ ، اَؤ زما دَ قيد اَؤ دَ زيرى دَ جواب اَؤ په ثبُوت کښے تاسو ټول ما سره دَ خُدائے په فضل کښے شريک يئ .
خُدائے زما ګواه دے چه زَۀ دَ عيسىٰ مسيح په شان په مينه کښے ستاسو ټولو دَ مُلاقات آرزومند يم .
اَؤ دا دُعا کوم چه ستاسو مينه اَؤ عِلم به هر شان دَ پوهے سره نوره هم په زياتيدو شى ،
چه تاسو ښه نه ښه فيصله کولے شئ اَؤ دَ مسيح تر ورځے پورے په صفا زړۀ پاتے شئ اَؤ تيندک ونۀ خورئ .
اَؤ ستاسو ژوند دِ دَ صداقت په ميوه چه دَ عيسىٰ مسيح په وسيله ده ، معمُور وى ، چه دَ خُدائے جلال ښکاره شى اَؤ دَ هغۀ ستائينه کيږى .
اَئے ورُوڼو ! زَۀ غواړم چه تاسو خبر شئ ، په ما چه څۀ تير شول ، هغه دَ زيرى دَ ترقئ په وجه وشول ،
تر دے چه دَ قيصر دَ عسکرو په ټوله پلټنه کښے اَؤ باقى په ټولو خلقو کښے دا خبره خوره شوه چه زَۀ دَ مسيح دَ پاره قيد يم .
اَؤ څوک چه په مالِک کښے زمُونږ ملګرى دى اکثر زما دَ قيديدو په وجه زړۀ ور شول اَؤ بے ويرے دَ خُدائے کلام په آؤرولو کښے زړه ورتيا ښکاره کوى .
ځنے خو په حسد اَؤ دَ جګړے په وجه دَ مسيح پيغام آؤروى اَؤ ځنے به نيک نيتئ سره .
دوئ دَ مينے په وجه داسے کوى اَؤ په دے خبر دى چه زَۀ دَ زيرى دَ جواب ورکولو دَ پاره ټاکلے شوے يم .
خو نور دَ بے اِتفاقئ په وجه ، نۀ چه په صفا زړۀ سره ، بلکه په دے خيال چه زما په قيد کښے ما ته مصيبتُونه پيدا کړى .
خو خير دے ، په هر شان دَ مسيح پيغام آؤرولے شى ، هغه که په بهانه وى يا په صفا زړۀ ، اَؤ په دے زَۀ خوشحاله يم . هو ! اَؤ خوشحاله به شم ،
ځکه چه زَۀ پوهيږم چه ستاسو په دُعا اَؤ دَ عيسىٰ مسيح دَ رُوح په مدد به آزاد شم .
ځکه خو زما دَ زړۀ آرزو اَؤ اُميد دغه دے چه زَۀ په څۀ خبره کښے شرمنده نۀ شم ، بلکه زما دَ زياتے زړه ورتيا په وجه لکه څرنګ چه زما په وسيله هميشه دَ مسيح جلال ښکاره شوے دے ، هغه شان به اوس هم کيږى ، که زَۀ ژوندے يم يا مړ شم .
ځکه چه ژوندے پاتے کيدل زما دَ پاره مسيح دے اَؤ مړ کيدل ګټه .
خو که زما ژوندے پاتے کيدل زما دَ کار دَ پاره فائده لرى نو زَۀ نۀ پوهيږم چه کُوم يو خوښ کړم .
زَۀ په دواړه طرفه نښتے يم . زړۀ خو مے دا غواړى چه رُخصت شم اَؤ مسيح ته لاړ شم ځکه چه دا ډير زيات غوره دے ،
خو زما په بدن کښے پاتے کيدل ستاسو دَ پاره ډير ضرورۍ دى .
زما په دے يقين دے اَؤ دَ دے دَ پاره زَۀ پوهيږم چه ژوندے به پاتے شم ، بلکه تاسو ټولو سره به اوسم چه تاسو په ايمان کښے ترقى وکړئ اَؤ په کښے خوشحاله اوسئ ،
اَؤ تاسو په ما فخر کوئ هغه دِ تاسو ته زما په بيا راتلو په مسيح عيسىٰ کښے زيات شى .
صرف دومره کوئ چه ستاسو چال چلن دِ دَ مسيح دَ زيرى په شان وى . که زَۀ راشم اَؤ تاسو وګورم يا رانۀ شم ، ستاسو حال واؤرم چه تاسو په يو رُوح کښے قائم يئ اَؤ دَ اِنجيل دَ ايمان دَ پاره په يو زړۀ ښه خوارى کوئ .
اَؤ په هيڅ خبره کښے هم دَ مُخالفانو نه ويريدُونکى نۀ يئ ، نو له دے نه به دا صفا ښکارى چه هغوئ به هلاک شى خو دا ستاسو دَ پاره خلاصُون اَؤ دا دَ خُدائے له طرفه ده .
ځکه چه دَ مسيح دَ خاطره په تاسو دا فضل وشو چه نۀ يواځے په هغۀ ايمان راؤړئ بلکه دَ هغۀ دَ خاطره تکليفُونه هم وزغمئ .
اَؤ تاسو هم هغه شان ښه خوارى کوئ څنګه چه مو زَۀ په کولو ليدلے وم اَؤ اوس هم آؤرئ چه زَۀ هم هغه شان کوم .
نو بيا چه مسيح تاسو ته دا تسلى درکولے شى چه دَ هغۀ دَ مينے نه تاسو زړۀ ور شئ اَؤ په تاسو کښے دَ رُوحُ القُدس شراکت ، زړۀ سواندے اَؤ همدردى وى ،
نو تاسو زما خوشحالى پُوره کړئ چه په يو زړۀ ، په يو شان مينه اَؤ يو خيال ولرئ .
دَ خود غرضئ اَؤ بے ځايه فخر په وجه څۀ مه کوئ ، بلکه په عاجزئ يو بل دَ ځان نه غوره ګڼئ .
هر يو دِ تش په خپل حال نه بلکه دَ يو بل په حال هم نظر ساتى .
هم هغه شان خُوئ لرئ لکه څنګه چه دَ مسيح عيسىٰ وو .
هغه اګر که دَ خُدائے په صُورت وو دَ خُدائے سره برابريدل ئے په قبضه کښے دَ ساتلو څيز ونۀ ګڼلو .
بلکه خپل ځان ئے دَ هغه ټولو اِختيارُونو نه خالى کړو اَؤ دَ غُلام شکل ئے اِختيار کړو ، اَؤ دَ اِنسان په شان شو .
اَؤ په اِنسانى جُسه کښے ښکاره شو ، خپل ځان ئے عاجز کړو اَؤ دومره تابعدار شو چه مرګ ، بلکه دَ سولئ مرګ ئے وزغملو .
په دغه وجه خو خُدائے هم هغه ډير سربلند کړو اَؤ هغۀ ته ئے هغه نُوم وبخښلو کُوم چه دَ ټولو نومُونو نه اعلىٰ دے ،
دَ پاره دَ دے چه دَ عيسىٰ په نُوم هر يو موجودات په سجده شى ، خوا که په آسمانُونو کښے ، يا په مزکه کښے ، يا هغه چه دَ مزکے دَ لاندے وى ،
اَؤ دَ خُدائے پلار دَ جلال دَ پاره هره يوه ژبه اِقرار وکړى چه عيسىٰ مسيح مالِک دے .
زما ملګرو ! لکه څنګه چه تاسو دَ هميشه نه تابعدارى کړے ده هغه شان اوس هم ، نه يواځے زما په موجودګئ کښے بلکه دَ هغے نه ډير زيات زما په غير موجودګئ کښے ، په ويره اَؤ په رپيدو دَ خپل خلاصُون کار کوئ .
ځکه چه خُدائے په تاسو کښے نيت اَؤ عمل دواړه دَ خپلے نيکے اِرادے پُوره کولو دَ پاره پيدا کوى .
هر کار بغير دَ شکايت اَؤ تکرار نه پُوره کوئ ،
چه تاسو بے عيبه اَؤ پاک شئ . په بد اَؤ بے لارے خلقو کښے دَ خُدائے دَ کاملو بچو په شان ژوندُون کوئ اَؤ دَ هغوئ په مينځ کښے دَ آسمان دَ ستورو په شان وځليږئ ،
اَؤ دَ ژوندون کلام پيش کوئ چه دَ مسيح په ورځ زَۀ فخر کوم چه نۀ خو زما منډه بے فائدے شوه اَؤ نۀ زما خوارى بے ځايه لاړه .
تاسو دَ خپل ايمان په سبب په قُربانئ کولو زما خدمت کوئ اَؤ کيدے شى چه زَۀ دَ دے قُربانئ سره شهيد هم شم . که چرے داسے وى نو زَۀ به خوشحاله يم اَؤ ستاسو په خوشحالئ کښے شريک .
تاسو ټول دغه شان خوشحاله اوسئ اَؤ ما سره خوشحالئ کوئ .
که دَ مالِک عيسىٰ مرضى وى نو زَۀ به تاسو ته ډير زر تيموتيوس دروليږم چه ستاسو حال په آؤريدو به زَۀ هم خوشحاله شم .
ځکه چه دلته دَ هغۀ نه علاوه بل څوک داسے نِشته چه په صفا زړۀ ستاسو دَ پاره فکر من وى .
ټول په خپلو فِکرُونو کښے ډُوب دى ، نۀ چه دَ عيسىٰ مسيح .
خو تاسو ته په خپله معلُومه ده چه تيموتيوس څنګه لايق ښکاره شو ، اَؤ هغه اَؤ زَۀ دَ پلار اَؤ زوى په شان په خدمت کولو کښے لګيا وُو چه زيرے خور کړُو .
نو زَۀ اُميد کوم چه هر کله چه ما ته خپل اَنجام معلُوم شى نو تيموتيوس به تاسو ته سمدستى دروليږم .
زما په مالِک پوخ يقين دے چه زَۀ به په خپله هم زر درشم .
خو اِپفروديتوس تاسو ته واپس درليږل ځکه ضرورى ګڼم ، چه هغه زما ورور اَؤ دَ خدمت ملګرے اَؤ دَ يو سنګر فوجى اَؤ ستاسو اَستازے دے چه زما حاجتُونه پُوره کړى .
خو هغه دَ ستاسو ټولو ليواله دے اَؤ ناقلاره اوسيږى ځکه چه تاسو دَ هغۀ دَ ناروغتيا آؤريدلى وُو .
بے شکه چه هغه دَ ناروغتيا نه مرګى حال وو ، خو خُدائے په هغۀ فضل وکړو ، اَؤ صرف په هغۀ نه ، بلکه په ما هم چه په ما دَ غم دَ پاسه غم نۀ وى .
ځکه خو دَ هغۀ دَ درليږلو خيال نور هم زيات شو چه تاسو هم دَ هغۀ په مُلاقات خوشحاله شئ اَؤ زما غم هم کم شى .
نو بيا تاسو دَ هغۀ سره په مالِک کښے لکه دَ ورور په زياته خوشحالئ سره هر کلے ووايئ . اَؤ دَ داسے کسانو عزت کوئ ،
ځکه چه هغه دَ مسيح دَ کار دَ خاطره مرګ ته نزدے شوے وو ، اَؤ هغۀ ځان په خطره کښے اچولے وو چه ستاسو له خوا زما په خدمت کښے کُومه کمى چه وه ، هغه پُوره کړى .
نو اوس اَئے ورُوڼو ! دَ مالِک په يووالى کښے خوشحاله اوسئ ! ما چه تاسو ته اول څۀ ليکلى دى ، دَ هغے بيا بيا ليکل څۀ تکليف نۀ ګڼم ، اَؤ په دے کښے ستاسو بهترى ده .
دَ سپو غوندے سړو نه خبردار اوسئ چه بد کوى ، اَؤ دَ جِسم غوڅووُنکو نه خبردار اوسئ .
ځکه چه دَ خُدائے سُنت شوى خو مُونږ يُو چه دَ خُدائے دَ رُوح په هدايت عبادت کوُو اَؤ په عيسىٰ مسيح فخر کوو اَؤ په جسم توکل نۀ لرُو ،
اګر چه زَۀ خو په جِسم توکل کولے شم . که څوک په خپل ځان دَ توکل کولو خيال لرى نو زَۀ دَ هغۀ نه هم زيات کولے شم .
په اتمه ورځ سُنت شوم ، دَ اِسرائيل دَ قوم اَؤ دَ بنيامين دَ قبيلے نه يم ، دَ عبرانيانو نه عبرانى ، اَؤ دَ شريعت له رُويه فريسى يم ،
دَ جوش په نسبت دَ جماعت عذابوُونکے ، اَؤ دَ شريعت دَ صداقت په نِسبت بے عيبه يم .
خو چه څومره خبرے زما دَ ګټے وے ، هم هغه ما دَ مسيح دَ خاطره نقصان وګڼلے .
بلکه ما دَ مسيح عيسىٰ دَ خاطره هر څۀ نُقصان وګڼلو ، دَ دے دَ پاره چه هغه زما مالِک دے ، اَؤ زَۀ دَ هغۀ پيژندل دَ هر څۀ نه زيات قيمتى ګڼم . دَ هغۀ دَ خاطره ما هر څۀ پريښودل اَؤ هغه ګندګى ګڼم چه مسيح وُمومم ،
اَؤ په هغۀ کښے ومُوندلے شم ، نه چه دَ خپل صداقت سره چه دَ شريعت په وسيله ده بلکه دَ هغه صداقت په وسيله کُومه چه په مسيح دَ ايمان دَ راؤړلو په وسيله دے . اَؤ دا صداقت دَ خُدائے دَ طرفه دے چه په ايمان حاصليږى ،
چه زَۀ دَ مسيح اَؤ دَ هغۀ دَ ژوندى کيدلو قُدرت وپيژنم اَؤ دَ هغۀ سره په زغمُونو کښے شريک شم اَؤ دَ هغۀ په مرګ کښے دَ هغۀ په شان شم ،
چه زَۀ په څۀ طريقه سره دَ مړو نه دَ پاڅيدلو درجے ته ورسيږم .
زَۀ دا نۀ وايم چا ما وُموندل يا کامل شوم ، بلکه دَ هغه څيز دَ رانيولو دَ پاره په منډه يم دَ کُوم دَ پاره چه زَۀ مسيح عيسىٰ نيولے يم .
زما ورُوڼو ! زما دا خيال نۀ دے چه نيولے مے دے ، بلکه صرف دا کوم چه کُوم څيزُونه وروستو پاتے شول هغه هيروم ، اَؤ دَ وړاندے څيزُونو دَ پاره په مخه
دَ مقصد په طرف په منډه يم چه هغه اِنعام حاصل کړم چه دَ کُوم دَ پاره چه مُونږ خُدائے دَ عيسىٰ مسيح په وسيله آسمانى ژوند ته بللى يُو .
نو بيا چه په مُونږ کښے څومره چه په رُوحانى طور بالغان دى هغوئ دِ دا خيال ساتى ، اَؤ که په څۀ خبره کښے ستاسو څۀ بل شان خيال وى نو خُدائے به هغه خبره هم په تاسو ښکاره کړى .
بهر حال تر کُومے چه مُونږ رسيدلى يُو ، دَ هغے په مُطابق وچليدُو .
اَئے ورُوڼو ! څنګه چه زَۀ کوم هسے تاسو هم کوئ . مُونږ تاسو دَ پاره نمُونه يُو اَؤ څوک چه دَ دے نمُونے په مُطابق ژوند تيروى ، هغوئ په نظر کښے ساتئ .
ځکه چه ډير داسے دى چه دَ هغوئ ذکر ما تاسو ته څو څو ځله کړے دے اَؤ اوس هم په ژړا ژړا درته وايم چه هغوئ په خپل چال چلن دَ مسيح دَ سولئ دُښمنان دى .
دَ هغوئ اَنجام هلاکت دے ، دَ هغوئ خُدائے خيټه دے ، هغوئ دَ خپل شرم په خبرو فخر کوى اَؤ دَ دُنيا دَ څيزُونو په خيال کښے بوخت دى .
خو مُونږ دَ آسمان اوسيدُونکى يُو اَؤ دَ آسمان نه مُونږ دَ خلاصوُونکى مالِک عيسىٰ مسيح په ډير اِنتظار کښے يُو ، چه راشى .
هغه به دَ خپل هغه قوت په وسيله په کُوم چه هغه ټول څيزُونه خپل تابع کولے شى ، زمُونږ دَ بدن فانى شکل به بدل کړى اَؤ دَ خپل جلال دَ صُورت په شان به ئے جوړ کړى .
نو دَ دے دَ پاره اَئے زما خوږو ورُوڼو ! دَ چا چه زَۀ مُشتاق يم ، چه زما خوشحالى اَؤ فخر يئ ، په مالِک کښے دغه شان قائم پاتے شئ .
زَۀ يُووديه اَؤ سُنتخے ته خواست کوم چه هغوئ دِ دَ مالِک په يووالى کښے په يو زړۀ پاتے شى .
خو اَئے رښتينى دَ خدمت ملګريه ! تا ته هم خواست کوم چه تۀ دَ هغه ميرمنو هم مدد کوه ځکه چه هغوئ ما سره په زيرى خورولو کښے کليمينتوس اَؤ زما دَ نورو دَ خدمت ملګرو سره خوارى وکړله دَ چا نومُونه چه دَ ژوندُون په کتاب کښے ليکلى دى .
تاسو هميشه دَ مالِک په يووالى کښے خوشحاله اوسئ ، زَۀ بيا دا وايم چه خوشحاله اوسئ !
ستاسو نرم مزاجى دِ په ټولو خلقو ښکاره شى . مالِک راتلُونکے دے .
دَ هيڅ خبرے فکر مۀ کوئ بلکه په هره خبره کښے تاسو درخواستُونه دَ دُعا اَؤ زارئ په وسيلے دَ شکر ګذارئ سره دَ خُدائے په حضُور کښے پيش کړئ .
نو دَ خُدائے سلامتى چه دَ پوهے نه بيخى بهر ده ، ستاسو زړُونه اَؤ خيالُونه به دَ مسيح عيسىٰ په يووالى کښے محفُوظ وساتى .
نو اوس اَئے ورُوڼو ! څومره خبرے چه رښتيا دى اَؤ څومره خبرے چه دَ شرافت دى ، څومره خبرے چه واجبے دى اَؤ څومره خبرے چه پاکے دى ، اَؤ څومره خبرے چه مينه ناکے دى اَؤ څومره خبرے چه ښايسته دى ، غرض دا چه کُومے دَ نيکئ اَؤ ستائينے خبرے دى ، په هغو غور کوئ .
کُومے خبرے چه تاسو له ما نه زده کړے اَؤ حاصلے کړے اَؤ واؤريدلے اَؤ په ما کښے مو وليدلے ، په هغو عمل کوئ ، نو هغه خُدائے چه دَ سلامتئ سرچينه دے ، به تاسو سره وى .
زَۀ دَ مالِک په يووالى کښے ډير خوشحاله يم چه اَوس دَ دومره مُودے نه پس ستاسو خيال زما طرف ته بيا وشو ، بے شکه چه ستاسو اول هم دا خيال وو خو موقعه په لاس نۀ وه درغلے .
دا نه چه زَۀ دَ مُحتاجئ په وجه وايم ، ځکه چه ما دا زده کړى دى چه په کُوم حالت کښے يم په هغے کښے راضى يم .
زَۀ په غريبئ هم پوهيږم اَؤ دَ مال په زياتوالى هم پوهيږم . که زَۀ وږے يم اَؤ که موړ ، که زَۀ غريب يم اَؤ که مالدار ، په ټولو حالُونو کښے دَ قناعت راز مے زده کړے دے .
مسيح چه ما ته توان راکوى په هغۀ کښے زَۀ هر څۀ کولے شم .
بيا هم تاسو ښۀ وکړل چه زما په مُصيبت کښے شريک شوئ .
اَئے فيليپيانو ! تاسو په خپله خبر يئ چه دَ زيرى په شروع کښے چه زَۀ دَ مکدونيه نه روان شوم نو ستاسو نه سيوا يو جماعت هم دَ ورکړے راکړے په مُعامله کښے زما مدد ونۀ کړو .
لکه چه تِسلونيکيه کښے هم زما دَ حاجت پُوره کولو دَ پاره تاسو يو وار نه ، بلکه دوه ځله څۀ راليږلى وُو .
دا نۀ چه زَۀ اِنعام غواړم بلکه داسے غواړم چه ستاسو په حساب کښے زياتے راشى .
زما سره هر څۀ شته بلکه زيات دى ، خو چه ستاسو راليږلى څيزُونه مے دَ اِپفروديتوس دَ لاسه واخستل نو موړ شوم . هغه خوشبُوئ اَؤ قبُوله قُربانى ده چه خُدائے ئے خوښوى .
زما خُدائے به ستاسو هر حاجت دَ خپل بے پايانه دولت په مُطابق دَ مسيح عيسىٰ په وسيله پُوره کړى .
زمُونږ دَ خُدائے اَؤ پلار جلال دِ تل تر تله وى ! آمين .
ټولو پاکانو ته چه په مسيح عيسىٰ ايمان لرى سلام وايئ ، اَؤ کُوم ورُوڼه چه اوس ما سره دى تاسو ته سلام وائى .
ټول پاکان خصوصًا دَ قيصر د کورنئ خلق تاسو ته سلام وائى .
زمُونږ دَ مالِک عيسىٰ مسيح فضل دِ ستاسو دَ رُوح سره وى .
دَ پولوس له طرفه چه دَ خُدائے په رضا دَ مسيح عيسىٰ رسُول دے اَؤ زمُونږ ملګرى تيموتيوس له طرفه ،
په مسيح کښے هغه پاکو اَؤ ايماندارو ورُوڼو ته چه په کولوسى کښے دى . زمُونږ دَ پلار خُدائے له طرفه دِ په تاسو فضل اَؤ سلامتى وى .
مُونږ ستاسو په حق کښے هميشه دُعا کوُو اَؤ دَ خپل مالِک عيسىٰ مسيح دَ پلار ، يعنے دَ خُدائے شکر کوُو ،
ځکه چه مُونږ آؤريدلى دى چه ستاسو په مسيح عيسىٰ ايمان دے اَؤ دَ ټولو پاکانو سره مينه کوئ ،
دَ هغه اُميد په سبب چه ستاسو دَ پاره په آسمان اِنتظار کوى ، چه ذکر ئے تاسو دَ زيرى دَ حق په کلام کښے آؤريدلے دے ،
نو تاسو دَ هغه اُميد په باب کښے واؤريدل . لکه چه دَ کُومے ورځے نه تاسو په اول ځل دَ خُدائے دَ فضل کلام واؤريدو اَؤ رښتُونے مو وګڼلو نو په تاسو کښے هم دغسے وده کوى لکه چه په ټول جهان کښے هم ميوه ورکوى اَؤ ترقى کوى .
اَؤ تاسو دا پيغام زمُونږ دَ خوږ ملګرى اِپفراس نه زده کړے دے چه زمُونږ دَ پاره دَ مسيح اِتبارى خادم دے .
هغۀ مُونږ ته وښوول چه رُوحُ القُدس په تاسو کښے څنګه مينه پيدا کړله .
نو په دے وجه چه دَ کُومے ورځے نه مُونږ دا آؤريدلى دى ، مُونږ هم دَ خُدائے نه ستاسو دَ پاره دَ دے په دُعا اَؤ خواست کولو کښے هميشه لګيا يُو چه تاسو دِ دَ ټولے رُوحانى پوهے اَؤ حِکمت سره دَ خُدائے دَ مرضئ دَ عِلم نه معمُور شئ ،
دَ دے دَ پاره چه ستاسو چال چلن دَ مالِک لايق وى اَؤ دَ هغۀ په هر شان خوښ شئ ، اَؤ په تاسو کښے دَ هر قِسم نيک کار ميوه وشى ، اَؤ دَ خُدائے په پيژندګلو کښے په لوئيدو شئ ،
دَ هغۀ دَ جلال دَ قُدرت په مُطابق دَ هر قِسم قُوت سره مظبُوط شئ چه په خوشحالئ سره په هر شان سره صبر اَؤ زغم کولے شئ .
اَؤ دَ هغه پلار شکر کوئ چا چه تاسو دَ دے جوګه کړئ چه دَ هغۀ په ميراث کښے حصه دار شئ . دا هغه ميراث دے چه دَ پاکانو سره به دَ هغه نُور په بادشاهت کښے برخه ولرئ .
خُدائے مُونږ دَ تيارے دَ قبضے نه راخلاص کړلُو اَؤ دَ خپل محبُوب زوئے په بادشاهئ کښے ئے داخل کړلُو .
په هغۀ کښے مُونږ ته فديه ، يعنے دَ ګُناهُونو نه مُعافى حاصله ده .
مسيح دَ ناليدلى خُدائے په عکس اَؤ دَ ټول مخلُوق نه اُوچت دے .
ځکه چه دَ هغۀ په وسيله ټول څيزُونه پيدا کړے شول چه په آسمان کښے وى يا په مزکه ، ليدُونکى وى يا ناليدُونکى ، تختُونه وى يا رياستُونه يا حُکومتُونه يا اِختيارات ، هر څۀ دَ مسيح په وسيله اَؤ دَ هغۀ دَ پاره پيدا شو .
اَؤ دغسے مسيح دَ ټولو څيزُونو نه اول دے اَؤ ټول څيزُونه په هغۀ کښے قائم دى .
اَؤ هغه دَ بدن ، يعنے دَ جماعت سر دے ، هغه ئے ازل دے ، اَؤ دَ مړو نه بيا ژوندے کيدُونکو نه دَ ټولو نه اول پيدا شو دَ پاره دَ دے چه په ټولو خبرو کښے دَ هغۀ درجه اول وى .
ځکه چه دَ خُدائے دا خوښه شوه چه دَ هغۀ ټول کامليت دِ په مسيح کښے پاتے شى .
اَؤ خُدائے دَ هغۀ دَ وينے په سبب چه په سولئ وبهيدله ، صُلح وکړله اَؤ ټول څيزُونه ئے دَ هغۀ په وسيله دَ ځان سره پخلا کړل ، آيا که هغه دَ مزکے وى يا که دَ آسمانُونو .
اول تاسو پخپله هم دَ خُدائے نه لرے وئ اَؤ دَ هغۀ دُښمنان وئ ځکه چه ستاسو خيالُونه اَؤ کارُونه بد وُو .
خو اوس دَ مسيح دَ جسمانى مرګ په وسيله خُدائے تاسو سره پُخلا شو چه هغه تاسو مُقدس ، بے عيبه اَؤ بے الزامه په خپل مخکښے حاضر کړى ،
په دے شرط چه تاسو دَ ايمان په بُنياد مضبوط اَؤ ټينګ يئ اَؤ دَ هغۀ اُميد پرے نۀ ږدئ چه په زيرى آؤريدو سره ستاسو په زړُونو کښے پيدا شو . هغه زيرے ټول مخلُوقات ته واؤرولے شو ، اَؤ زَۀ پولوس دَ هغۀ خادم شوم .
زَۀ اوس په هغه کړاوُونو کښے خوشحاله يم کُوم چه ستاسو دَ خاطره تيروم ، اَؤ دَ مُصيبتُونو کمے دَ مسيح دَ بدن ، يعنے دَ جماعت دَ خاطره په خپل وجُود کښے پُوره کوم .
دَ خُدائے دَ هغه اِنتظام په مُطابق زَۀ دَ جماعت خادم شوم چه ستاسو دَ پاره ما ته وسپارلے شو ، دَ دے دَ پاره چه زَۀ دَ خُدائے دَ کلام پُوره پُوره پيغام ورکړم ،
يعنے هغه راز چه دَ زمانو اَؤ دَ پيړيو راسے پټ وو خو اوس دَ هغۀ پاکانو ته ظاهر شو .
خُدائے پاکانو ته ظاهرول غوښتل چه دا بے حده شاندار اَؤ قيمتى راز دَ غير يهُوديانو دَ پاره هم دے ، اَؤ هغه راز دا دے چه مسيح په تاسو کښے اوسيږى اَؤ هم هغه دَ راتلُونکى جلال اُميد دے .
مُونږ دَ هغۀ پيغام واؤروُو اَؤ هر چا له نصيحت کوُو اَؤ هر يو ته په پُوره هوښيارتيا تعليم ورکوُو چه مُونږ هر څوک په مسيح کښے کامل کړُو اَؤ پيش ئے کړُو .
اَؤ دَ دے دَ پاره زَۀ دَ مسيح دَ هغه قُوت په مُطابق دَ زړۀ سره خوارى کوم چه په ما کښے په زور اثر کوى .
زَۀ غواړم چه تاسو په دے پوهه شئ چه ستاسو دَ پاره اَؤ دَ لوديکيانو دَ پاره اَؤ دَ هغوئ ټولو دَ پاره چه ما په شخصى طور نۀ پيژنى ، څومره خوارى کوم ،
دَ دے دَ پاره چه دَ هغوئ په زړُونو کښے تسلى پيدا شى اَؤ چه هغوئ په مينه کښے دَ يو بل سره تړلى وى اَؤ دَ پُوره پوهے سره ترقى وکړى ، اَؤ داسے به دَ خُدائے راز يعنے مسيح وپيژنى .
دَ حِکمت اَؤ معرفت ټولے خزانے په هغۀ کښے جمع دى .
دا زَۀ دَ دے دَ پاره وايم چه څوک تاسو ته په خوږو خبرو دوکه درنۀ کړى .
ځکه چه اګر که په وجُود کښے ستاسو نه لرے يم خو په رُوح کښے ستاسو سره يم ، اَؤ زَۀ ستاسو په وجه خوشحاله يم ځکه چه زَۀ وينم چه تاسو باقاعده په خپل ايمان کښے چه په مسيح دے ، قائم يئ .
نو تاسو چه مسيح عيسىٰ په طور دَ خپل مالِک قبُول کړو ، هم هغه شان دَ هغۀ په يووالى کښے ژوندُون تيروئ .
اَؤ په هغۀ کښے دَ ونو په شان بيخ ولرئ دَ ماڼئ په شان په هغۀ بُنياد ولرئ ، اَؤ څۀ رنګ چه تاسو تعليم آخستے دے ، هم هغه شان په ايمان کښے مظبُوط اوسئ ، اَؤ دَ خُدائے ډير شکر کوئ .
دَ خپل ځان خيال ساتئ چه هيڅوک هم تاسو په خپل فلسفيانه اَؤ بے مطلبه ټګئ کښے ګير نۀ کړى ، ځکه دا حِکمت دَ مسيح نۀ دے بلکه دَ اِنسانى رواياتو اَؤ دَ دُنيا دَ اِبتدائ خبرو په مُطابق دے .
ځکه هر څۀ چه خُدائے دے ، هم هغه شان مسيح په خپل اِنسانى حالت کښے په کامل طور هم هغه دے .
اَؤ تاسو دَ مسيح په يووالى کښے کمال ته رسيدلى يئ چه دَ ټولو حُکومتُونو اَؤ اِختيارُونو سر دے .
اَؤ په هغۀ کښے تاسو داسے سُنت شوئ چه په لاس سره نۀ کيږى ، يعنے دَ مسيح نه سُنت شوئ ، يعنے دَ خپل ګُناه لړلى فطرت نه بچ شوئ .
اَؤ تاسو دَ مسيح سره په بپتسمه کښے ښخ شوئ اَؤ په هغۀ کښے مو دَ هغه خُدائے په قوت ايمان راؤړو چه هغه ئے دَ مړو نه ژوندے کړو ، اَؤ تاسو هم ورسره ژوندى شوئ .
اَؤ هغۀ تاسو هم چه دَ خپلو ګُناهُونو اَؤ دَ وجُود دَ ناسُنتوالى په وجه مړۀ وئ ، دَ هغۀ سره ژوندى کړئ اَؤ زمُونږ ټول ګُناهُونه ئے وبخښل .
هر څۀ چه مُونږ دَ شريعت دَ حُکمُونو په خلاف قُصورُونه کړى وُو ، هغه په يوه روزنامچه کښے ليکلى شوى وُو ، هغۀ هغه دَ روزنامچے ليک په خپله وران کړو ، يعنے هغه ئے په سولئ ټک وهلو ، اَؤ زمُونږ دَ مخے نه ئے لرے کړلو .
اَؤ هغه شان هغۀ دَ حکومتُونو اَؤ دَ اِختيار دَ خاوندانو وسلے واخستلے ، يعنے دَ سولئ په سبب هغوئ له دَ ماتے ورکولو سره ئے دَ ټولو په مخکښے ماتے خوړلى دُښمنان څرګند کړل .
نو هيڅوک هم دَ خوراک څښاک يا دَ اختر يا دَ نوے مياشت يا دَ سبت په حقله دِ په تاسو اِلزام ونۀ لګوى .
ځکه چه دا دَ راتلُونکو څيزُونو سورے دے خو مسيح حقيقت دے .
هيچا له موقعه مه ورکوئ چه څوک دِ خپل ځان په ښۀ ګڼلو تاسو مُجرم کوى . داسے خلق په خاص خاص کشفُونو ليدو سره بل مجبُوروى چه هغوئ خپل ځان عاجزان کړى اَؤ فرښتے خُدايان ومنى . داسے عاجزى رښتينى نۀ ده اَؤ داسے خلق دَ خپل عقل په خبرو بے فائدے وپړسيږى .
داسے خلقو خپل روابط دَ مسيح سره ، يعنے دَ سر سره پريښى دى . دَ مسيح په ټول وجُود اِختيار دے ، اَؤ هغه وجُود دَ مسيح نه دَ طاقت مُوندلو په وسيله پلے ، بندُونه اَؤ اندامُونو په يو بدن کښے يو ځائے کيږى . داسے هغه دَ خُدائے دَ مرضئ په مُطابق لوئيږى .
که تاسو دَ دُنيا دَ قُوتُونو په نسبت دَ مسيح سره مړۀ شوئ نو بيا تاسو ولے دَ هغوئ په شان ژوند تيروئ چه دَ دے دُنيا وى ؟ اَؤ تاسو ولے دَ هغوئ حُکمُونه منئ ،
لکه ” دے له لاس مه وروړئ ، دا مۀ څکئ اَؤ په دے مۀ بلوسيږئ ؟ “
دا ټول څيزُونه په اِستعمالولو کښے به ختم شى ځکه چه دا حُکمُونه اَؤ تعليمُونه اِنسان جوړ کړى دى .
داسے ښکارى چه دَ دے حُکمُونو بُنياد په حکمت کيښودے شوے دے ، دَ مِثال په طور هغوئ دَ خپلے مرضئ په مُطابق عبادت کوى اَؤ دَ دروغو عاجزى ښکاره کوى اَؤ دَ فقيرانو په شان په ځان سختے تيروى ، خو داسے حُکمُونه بے فائدے دى ځکه چه هغوئ دَ نفسانى شوقُونو په قابو مُوندلو هيڅ فائده نۀ ورکوى .
آيا تاسو دَ مسيح سره نۀ وئ راژوندى کړى شوى ؟ نو بيا تاسو دَ آسمانى څيزُونو لټُون کوئ چرته چه مسيح موجُود دے اَؤ دَ خُدائے ښى طرف ته ناست دے .
دَ آسمانى څيزُونو خيال ساتئ ، نۀ چه دَ مزکے .
زَۀ دا تکراروم چه تاسو مړۀ شوئ اَؤ اوس ستاسو ژوند دَ مسيح سره په خُدائے کښے پټ دے .
مسيح ستاسو ژوندُون دے ، کله چه هغه ظاهر کړے شى نو تاسو به هم دَ هغۀ سره په جلال کښے ظاهر کړے شئ .
نو بيا هغه شوقُونه مړۀ کړئ کُوم چه مزکين دى ، يعنے حرامکارى ، ناپاکوالے ، شهوت ، بد خواهشات اَؤ حرص چه بُت پرستى ده ،
چه دَ هغے په سبب دَ خُدائے غضب دَ نافرمانئ په بچو نازليږى .
اَؤ تاسو هم په دے شوقُونو کښے ژوند تيرولو .
خو اوس تاسو هم دغه هر څۀ ، يعنے غُصه ، قهر ، بدخواهى ، چُغلى اَؤ پُوچے خبرے پريږدئ .
يو بل ته دروغ مۀ وايئ ځکه چه تاسو زوړ اِنسانيت دَ هغه عملُونو سره لرے کړے دے ،
اَؤ نوے اِنسانيت مُوٰ آغوستے دے چه دَ معرفت دَ حاصلولو دَ پاره دَ خپل خالق په شکل نوے کيږى .
په دے کښے نۀ يهُودى پاتے شو ، نۀ غير يهُودى ، نۀ سُنت شوے ، نۀ ناسُنته ، نۀ بهرنى ، نۀ وحشى ، نۀ غُلام اَؤ نۀ آزاد ، بلکه مسيح په تاسو ټولو کښے هر څۀ دے .
نو بيا تاسو دَ خُدائے خلق يئ ، هغۀ تاسو سره مينه وکړله اَؤ هغۀ تاسو غوره کړئ ، ځکه زړۀ سواندے ، مهربانى ، عاجزى ، شرافت اَؤ زغم واغوندئ .
دَ يو بل زغم کوئ . که په تاسو کښے څوک دَ بل چا خلاف څۀ شکايت لرى نو تاسو ئے هغه شان معاف کوئ لکه چه تاسو مالِک معاف کړئ .
اَؤ دَ دے نه سوا تاسو په خپلو کښے مينه وساتئ چه تاسو په کامل طور دَ يو بل سره يو کړى .
اَؤ دَ مسيح سلامتى دَ کُومے دَ پاره چه تاسو يو وجُود شوئ اَؤ راوبللے شوئ دِ ستاسو په زړُونو کښے حُکُومت وکړى ، اَؤ تاسو شکر ګذار اوسئ .
دَ مسيح کلام دِ ستاسو په زړُونو کښے ډير ځائے ومُومى ، اَؤ په خپلو کښے يو بل ته تعليم ورکوئ اَؤ نصيحت کوئ ، اَؤ په خپلو زړُونو کښے دَ شکر ګذارئ سره دَ خُدائے ثنا ، زبور اَؤ رُوحانى سندرے وايئ .
هر څۀ چه تاسو کوئ ، که تاسو خبرے کوئ يا څۀ کار ، هغه ټول دَ مالِک عيسىٰ په نُوم کوئ اَؤ دَ هغۀ په وسيله دَ خُدائے پلار شکر کوئ .
اَئے ميرمنو ! تاسو دَ خپلو خاوندانو تابعدارے اوسئ چه دا ستاسو دَ ايماندارانو فرض دے .
اَئے خاوندانو ! دَ خپلو ښځو سره مينه لرئ اَؤ دَ هغوئ سره ترخيږئ مه .
اَئے بچو ! دَ مور پلار حُکم په هره خبره کښے منئ ځکه چه په دے خُدائے خوشحاليږى .
اَئے پلارانو ! خپل اؤلاد مۀ تنګوئ ، هسے نۀ چه هغوئ زړۀ بائيلى .
اے غُلامانو ! تاسو دَ خپلو جسمانى مالِکانو تابعدار اوسئ ، دا صرف په ظاهرى طور دَ هغوئ دَ خوشحالولو دَ پاره نه ، بلکه دَ زړۀ دَ اِخلاصه اَؤ دَ خُدائے دَ ويرے نه .
تاسو هر څۀ چه کوئ دَ زړۀ په مينه ئے کوئ لکه چه دا تاسو دَ مالِک دَ پاره کوئ ، نۀ چه دَ بنى آدمو دَ پاره .
ځکه چه تاسو خبر يئ چه دَ مالِک له طرفه به دَ دے په بدل کښے تاسو ميراث مُومئ . تاسو دَ مالِک خدمت کوئ .
ځکه چه څوک چه بد کوى هغه به دَ خپلے بدئ بدله مُومى ، هلته به دَ هيچا هيڅوک طرفدار نۀ وى .
اَئے مالِکانو ! دَ خپلو غُلامانو سره عدل اَؤ اِنصاف کوئ ځکه چه تاسو په دے پوهه يئ چه په آسمان کښے ستاسو هم يو مالِک شته .
په دُعا کښے مشغُول اَؤ بيدار اوسئ اَؤ شکر ګذاری کوئ .
اَؤ ورسره زمُونږ دَ پاره هم دُعا کوئ چه خُدائے مُونږ له موقعه راکړى چه دَ هغۀ پيغام واؤروُو چه مُونږ دَ مسيح هغه راز بيانولے شُو چه دَ هغۀ په سبب هم زَۀ قيد کړے شوے يم ،
اَؤ چه هغه داسے څرګند کړم څنګه چه ما له کول په کار دى .
وخت قيمتى وګڼئ ، اَؤ دَ بے ايمانانو سره دَ هوښيارئ سلُوک کوئ .
ستاسو کلام دِ هميشه داسے دَ فضل نه ډک اَؤ خوندناک وى چه تاسو هر چا له مُناسب جواب ورکولے شئ .
تاسو به زما په حقله زمُونږ دَ خوږ ورور اَؤ وفادار خدمتګار تخيکوس نه واؤرئ چه دَ مالِک په کار کښے زمُونږ ملګرے دے .
ما هغه دَ دے دَ پاره دروليږلو چه تاسو زمُونږ په حال خبر کړى اَؤ تسلى درکړى .
اَؤ دَ هغۀ سره زمُونږ اِتبارى اَؤ خوږ ورور اونيسيموس هم درځى اَؤ هغه ستاسو نه يو دے . هغوئ به تاسو ته دَ دے ځائے په باب کښے ټولے خبرے وکړى .
اريسترخوس چه ما سره قيدى دے ، سلام درليږى ، اَؤ دغه شان دَ برنبا تربُور مرقوس هم ، دَ چا په حقله چه تاسو ته حُکم درکړے شوے وو چه که هغه راغے نو ښۀ هر کلے ئے وکړئ ،
اَؤ يسوع چه ورته يُوستوس وائى هم سلام وائى . دوئ له يهُوديانو نه درے کسان دى چه دَ خُدائے دَ بادشاهئ په کار کښے زما ملګرى دى اَؤ په هغوئ زما لويه تسلى ده .
دَ عيسىٰ مسيح دَ خادم اِپفراس چه ستاسو نه يو دے ، دَ هغۀ هم سلام قبُول کړئ . هغه تل ستاسو دَ پاره لاس په دُعا دے چه تاسو دِ کاملان اَؤ دَ مظبُوطے عقيدے خاوندان شئ اَؤ دَ خُدائے په مرضئ چليدُونکى پاکان شئ .
زَۀ دَ هغۀ ګواه يم چه هغه ستاسو دَ پاره اَؤ دَ لوديکيه اَؤ دَ هيراپولس دَ خلقو دَ پاره ډيره خوارى کوى .
اَؤ خوږ طبيب لُوقا اَؤ ديماس درته سلام وائى .
دَ لوديکيه ورُوڼو اَؤ نمفاس اَؤ دَ هغے دَ کور جماعت ته سلام ووايئ .
اَؤ هر کله چه دا خط ولولئ نو بيا ئے دَ لوديکيه په جماعت کښے هم واؤروئ ، اَؤ هغه خط چه دَ لوديکيه نه راشى نو هغه تاسو هم ولولئ .
اَؤ ارخيپوس ته ووايئ چه ” کُوم خدمت چه په مالِک کښے تا ته سپارلے شوے دے ، هغه پُوره کړه . “
زَۀ پولوس په خپل لاس تاسو ته سلام ليکم . زما زنځيرُونه په ياد ساتئ ! په تاسو دِ دَ خُدائے فضل وى .
دَ پولوس ، سيلوانوس اَؤ دَ تيموتيوس له طرف نه ، دَ تِسالونکيانو دَ جماعت په نُوم چه دَ خُدائے پلار اَؤ دَ مالِک عيسىٰ دے ، فضل اَؤ سلامتى دِ تاسو ته حاصله وى .
ستاسو ټولو په حقله مُونږ هميشه دَ خُدائے شکر کوُو اَؤ په خپلو دُعاګانو کښے تاسو يادوُو ،
اَؤ دَ خپل خُدائے پلار په حضُور کښے هر وخت ياد ګيرنه کوُو چه څنګه ستاسو دَ ايمان دَ کار ، دَ مينے دَ خوارئ ، اَؤ دَ اُميد په صبر کښے زمُونږ په مالِک عيسىٰ مسيح کښے مظبُوطيږئ .
اَئے ورُوڼو ! مُونږ ته دا معلُومه ده چه خُدائے تاسو سره مينه لرى اَؤ هغۀ تاسو دَ خپل ځان دَ پاره غوره کړى يئ .
ځکه چه زمُونږ زيرے نۀ يواځے تاسو ته په لفظى طور در رسيدلے دے بلکه دَ قُدرت اَؤ رُوحُ القُدس اَؤ په پُوره يقين سره . نو تاسو ته معلُومه ده چه هر کله چه مُونږ تاسو سره وُو نو مُونږ ستاسو دَ خاطره څنګه ژوندُون تير کړے وو .
اَؤ تاسو په ډير تکليف دَ رُوحُ القُدس په خوشحالئ کښے کلام قبُول کړو اَؤ زمُونږ اَؤ دَ مالِک پيروى مو وکړله ،
بلکه تر دے چه دَ مِکدونيه اَؤ اخيه ټولو ايماندارانو له په طور دَ نمُونے شوئ .
ځکه چه ستاسو له طرفه نۀ يواځے په مِکدونيه اَؤ په اخيه کښے دَ مالِک کلام خور شو بلکه ستاسو ايمان چه په خُدائے دے په هر ځائے داسے مشهُور شوے دے چه زمُونږ دَ وينا څۀ حاجت په کښے نِشته .
ځکه چه هغوئ په خپله زمُونږ ذکر کوى چه ستاسو په طرف زمُونږ راتلل څنګه وُو ، تاسو دَ بُتانو نه راواؤړيدئ اَؤ خُدائے ته راوګرزيدئ ، دَ دے دَ پاره چه دَ ژوندى اَؤ حقيقى خُدائے عبادت وکړئ ،
اَؤ دَ هغۀ دَ زوئے دَ آسمان نه دَ راتلو په اِنتظار اوسئ چه هغه ئے له مړو نه ژوندے کړے دے ، يعنے عيسىٰ چه مُونږ به دَ راتلُونکى غضب نه بچ کړى .
اَئے وروڼو ! تاسو په خپله پوهه يئ چه تاسو ته زمُونږ راتلل بے فائدے نۀ شول .
بلکه تاسو ته معلومه ده چه سره دَ دے چه اول مو په فيليپى کښے تکليفُونه تير کړل اَؤ بے عزته کړے شوى وُو ، خو بيا هم مُونږ ته په خپل خُدائے کښے دا زړه ورتيا حاصله شوه چه دَ خُدائے زيرے په ډير اِخلاص تاسو ته واؤروُو .
ځکه چه زمونږ نصيحت نۀ په ګمراهئ دے ، نۀ په ناپاکئ اَؤ نۀ په فريب ،
بلکه څۀ رنګ چه خُدائے مُونږ قبُول کړُو اَؤ زيرے ئے مُونږ ته وسپارلو ، دغسے ئے مُونږ بيانوُو هم ، نۀ چه دَ بنى آدم دَ خوشحالولو دَ پاره بلکه دَ خُدائے ، چه زمُونږ دَ زړُونو آزميښت کوى .
ځکه چه تاسو ته په خپله معلومه ده اَؤ خُدائے هم ګواه دے چه نۀ خو مُونږ په کلام کښے چرے خوشامنده کړے ده اَؤ نۀ مو دَ حرص پړده پرے اچولے ده .
اَؤ نه خو مُونږ دَ خلقو نه دَ عزت طمع لرله ، نه ستاسو نه ، اَؤ نه دَ بل چا نه .
اګر چه دَ مسيح دَ رسُولانو په طور په تاسو بوج اچولے شُو ، خو څۀ رنګ چه مور خپل بچى ساتى ، دغه شان مُونږ هم په تاسو کښے ډير په نرمئ اوسيدلى يُو .
اَؤ هغه رنګ مُونږ ستاسو دومره مُشتاق شوُو چه نۀ يواځے دَ خُدائے زيرے بلکه خپل ځان مو هم ستاسو دَ خاطره ورکولو ، دَ دے دَ پاره چه تاسو په مُونږ ډير ګران وئ .
اَئے ورُوڼو ! تاسو ته به زمُونږ خوارى اَؤ کړان ياد وى چه مُونږ په تاسو دَ نۀ بوج کيدو په خاطره شپه اَؤ ورځ محنت کاوو چه تاسو ته مو دَ خُدائے زيرے آؤروو .
تاسو ګواه يئ اَؤ خُدائے دِ هم ګواه وى چه تاسو سره چه ايمان راؤړو مُونږ څنګه په پاکوالئ ، راستئ اَؤ دَ بے عيبئ سلوک کړے وو .
نو تاسو ته معلُومه ده چه لکه څنګه چه پلار خپلو بچو ته نصيحت کوى ، دغه شان به مُونږ هم په تاسو کښے هر يو ته نصيحت کاوو ،
تسلى به مو درکوله اَؤ پوهولئ به مو ، دَ دے دَ پاره چه ستاسو چلن خُدائے خوشحالوى څوک چه تاسو خپلے بادشاهئ اَؤ جلال ته رابلى .
دَ دے دَ پاره مُونږ هم هر وخت دَ خُدائے شکر کوُو چه هر کله دَ خُدائے پيغام زمُونږ په معرفت تاسو ته درورسيدو نو تاسو هغه دَ بنى آدمو دَ کلام په شان نه ، بلکه څنګه چه په حقيقت کښے دے ، دَ خُدائے کلام مو وګڼلو اَؤ قبُول مو کړو ، اَؤ په تاسو کښے چا چه ايمان راؤړو ، په هغوئ کښے ئے تاثير هم وکړلو .
اَئے وروڼو ! تاسو دَ خُدائے دَ هغه جماعتُونو په شان شوئ کُوم چه په يهُوديه کښے دَ عيسىٰ مسيح دى ، ځکه چه تاسو هم دَ خپل قام دَ خلقو نه هغه تکليفونه وزغمل کُوم چه هغوئ ته دَ يهُوديانو نه رسيدلى وُو ،
چا چه مالِک عيسىٰ اَؤ نبيان ئے هم ووژل اَؤ مُونږ ئے ربړولى يُو . هغوئ دَ خُدائے خوښ نۀ دى اَؤ دَ ټولو خلقو مُخالف دى .
ځکه چه هغوئ مُونږ غير يهُوديانو ته دَ خلاصُون پيغام دَ آؤرولو نه منع کوى دَ دے دَ پاره چه دَ هغوئ دَ ګُناهُونو اوږے هميشه ډک وى ، لا دا چه آخر غضب پرے نازل شو .
اَئے زما ورُوڼو ! کله چه مُونږ دَ لږے مُودے دَ پاره په جسمانى طور له ستاسو نه بيل شُو اَؤ نۀ په زړۀ ، نو مُونږ ډير په تلوسه ستاسو دَ بيا ليدلو نور هم کوشِش وکړو .
دَ دے دَ پاره مُونږ ، يعنے ما پولوس بيا بيا تاسو ته راتلل غوښتل خو شيطان زما لار ونيوله .
زمُونږ اُميد اَؤ خوشحالى اَؤ دَ فخر تاج څۀ دے ؟ آيا هغه زمُونږ دَ مالِک مسيح په وړاندے دَ هغه دَ راتلو په وخت به تاسو نۀ يئ څۀ ؟
زمُونږ جلال اَؤ زمُونږ خوشحالى خو هم تاسو يئ .
دَ دے دَ پاره کله چه مُونږ نوره جُدائى برداشت نۀ کړے شوه نو په اتينے کښے مو يواځے پاتے کيدل خوښ کړل ،
اَؤ تيموتيوس زمُونږ ورور اَؤ دَ مسيح په زيرى کښے دَ خُدائے خادم مو دَ دے دَ پاره درواستولو چه هغه تاسو مظبُوط کړى اَؤ ستاسو دَ ايمان په حقله تاسو له تسلى درکړى ،
چه دَ دے مُصيبتُونو په وجه څوک ونۀ ويريږى ، ځکه چه تاسو په خپله پوهه يئ چه مُونږ دَ دے دَ پاره مقرر کړى شوى يُو .
بلکه اول هم چه مُونږ تاسو سره وُو نو تاسو ته به مو وئيل چه مُونږ به تکليفُونه وزغمُو ، نو هغسے وشوه اَؤ تاسو ته هم معلُومه ده .
دَ دے دَ پاره هر کله چه ما نور زيات برداشت ونۀ کړے شو نو ستاسو دَ ايمان دَ حال معلُومولو دَ پاره مے تيموتيوس درواستوو چه هسے نه چه شيطان تاسو آزمائيلے يئ اَؤ زمُونږ محنت بے فائدے شى .
خو اوس چه تيموتيوس له تاسو نه بيرته راغے اَؤ ستاسو دَ ايمان اَؤ دَ مينے ښے خبرے ئے راؤړے ، اَؤ مُونږ ته ئے ووے چه تاسو تل زمُونږ خير غواړئ اَؤ زمُونږ دَ ليدو داسے په تلوسه يئ لکه چه مُونږ دَ ستاسو ،
نو ائے وروڼو ! مُونږ دَ خپل ټول کړاؤ اَؤ مُصيبت سره ستاسو دَ ايمان په وجه تسلى ومُونده .
ځکه چه که اوس تاسو دَ مالِک په يووالى کښے قائم يئ نو مُونږ به تسلى يُو .
ستاسو په وجه دَ خپل خُدائے په وړاندے چه مُونږ ته څومره خوشحالى حاصله ده ، دَ هغے په بدل کښے مُونږ ستاسو په باب څنګه په ښۀ شان سره دَ خُدائے شکر کولے شُو ؟
مُونږ شپه اَؤ ورځ ډيره دُعا کوُو چه تاسو ووينو اَؤ ستاسو دَ ايمان کمے پُوره کړو .
اوس زمُونږ خُدائے اَؤ پلار په خپله اَؤ زمُونږ مالِک عيسىٰ مسيح دِ ستاسو په طرف زمُونږ لار سمه کړى .
اَؤ مالِک دِ داسے وکړى چه څنګه چه زمونږ تاسو سره مينه ده ، داسے دِ ستاسو په خپلو کښے يو تر بله مينه لرئ ، اَؤ دَ ټولو خلقو سره دِ هم زياتيږى اَؤ لوئيږى ،
دَ دے دَ پاره چه ستاسو زړُونه دِ داسے مظبُوط کړى چه کله چه زمُونږ مالِک عيسىٰ دَ خپلو پاکانو سره راشى نو هغه زمُونږ دَ خُدائے اَؤ پلار په وړاندے په پاکوالى کښے بے عيبه وګرزى .
لنډه دا چه اَئے وروُڼو ! مُونږ تاسو ته دا خواست کوُو اَؤ دَ مالِک عيسىٰ په نُوم تاسو ته نصيحت کوُو چه څۀ رنګ چه تاسو زمونږ نه دَ مُناسب چال چلن اَؤ دَ خُدائے دَ خوشحالولو تعليم مُوندلے وو اَؤ څنګه چه تاسو چلن کوئ هم هغسے دِ ترقى ومُومئ .
ځکه چه تاسو پوهيږئ چه مُونږ تاسو ته دَ مالِک عيسىٰ دَ طرفه څۀ حُکمُونه دررسولى دى .
نو دَ خُدائے دا مرضى ده چه تاسو پاک شئ ، يعنے دَ حرامکارئ نه ځان وساتئ .
اَؤ په تاسو کښے دِ هر يو خپل وجُود په پاکوالى اَؤ عزت سره په قابُو کښے ساتل زده کړى ،
نۀ دَ شهوت دَ جوشه دَ هغه قومُونو په شان چه خُدائے نۀ پيژنى .
ځکه دَ ښځے اَؤ سړى په معامله کښے يو سړے دِ هم خپل ورور سره په دے اَمر کښے زياتے اَؤ ټګى ونۀ کړى ، ځکه چه مالِک دَ دے ټولو کارُونو بدله آخستُونکے دے ، ځکه خو مُونږ تاسو ته اول هم خبردارے درکړے وو .
خُدائے پاک مُونږ دَ ناپاکئ دَ پاره نه ، بلکه دَ پاکوالئ دَ پاره رابللى يُو .
نو چه څوک دا نۀ منى ، هغه اِنسان نه ، بلکه خُدائے نۀ منى چه تاسو له خپل رُوحُ القُدس درکوى .
خو دَ ورورولئ په مينه تاسو ته دَ څۀ ليکلو حاجت نِشته ځکه چه تاسو په خپلو کښے دَ مينے تعليم دَ خدايه مُوندلے دے چه يو بل سره مينه لرئ .
اَؤ دَ مِکدونيه دَ ټولو ايماندارانو سره هم مينه لرئ . مګر اَئے ورُوڼو ! مُونږ تاسو ته دا نصيحت کوُو چه په مخه ترقى کوئ
اَؤ څنګه چه مُونږ تاسو ته حُکم درکړے دے ، په قلاره اوسئ اَؤ په خپل کار کښے مشغُول اَؤ په خپلو لاسُونو دَ محنت کولو په کسب کښے همت کوئ .
دَ دے دَ پاره چه دَ غير ايماندارانو سره دَ سړيتوب سلُوک کوئ اَؤ دَ هيچا مُحتاج مۀ شئ .
اَئے ورُوڼو ! مُونږ دا نۀ غواړو چه دَ هغوئ په باب کښے چه مړۀ کيږى تاسو بے خبره پاتے شئ ، دَ دے دَ پاره چه دَ نورو په شان چه نا اُميده وى ، تاسو غمژن مۀ شئ .
ځکه چه مُونږ ته دا يقين دے چه عيسىٰ مړ شو اَؤ بيا ژوندے شو ، نو دغه شان به خُدائے هغه څوک هم چه دَ عيسىٰ په ايمان کښے مړۀ شو ى دى ، دَ عيسىٰ په وسيله دَ هغۀ سره راولى .
ځکه مُونږ تاسو ته دَ مالِک دَ کلام په مُطابق وايُو چه مُونږ څوک چه ژوندى يُو اَؤ دَ مالِک تر راتلو پورے به پاتے شُو خو دَ مړ شوو نه به هيڅ کله هم وړاندے کيږو نه .
ځکه چه مالِک به په خپله دَ آسمان نه دَ چغے ، اَؤ دَ مُقربے فرښتے دَ آواز ، اَؤ دَ خُدائے دَ بګل دَ آواز سره راکُوزيږى ، اَؤ اول به هغه څوک چه په مسيح کښے مړۀ شوى دى راژوندى شى .
اَؤ بيا به مُونږ څوک چه ژوندى پاتے يُو ، دَ هغوئ سره په وريځو کښے پورته کړے شُو دَ دے دَ پاره چه په هوا کښے دَ مالِک اِستقبال وکړُو ، اَؤ دغه شان به دَ مالِک سره تل تر تله اوسُو .
نو تاسو په دے خبرو يو بل له تسلى ورکوئ .
نو اَئے ورُوڼو ! دَ دے خبرے هيڅ حاجت نِشته چه دَ وختُونو اَؤ دَ موقعو په بابت تاسو ته څۀ وليکلے شى ،
ځکه چه تاسو په خپله په دے ښۀ پوهيږئ چه دَ مالِک دَ راتلو ورځ دغه شان راتلُونکے ده لکه چه دَ شپے غل راځى .
څۀ وخت چه به خلق وائى چه ” سلامتيا اَؤ امن دے “ هم هغه وخت به په دوئ دغه شان ناڅاپى هلاکت راشى لکه اُميدواره ښځه چه په دړدونو کښے شى ، اَؤ هغوئ به هيڅ کله بچ نۀ شى .
خو تاسو اَئے ورُوڼو ! په تيارۀ کښے نۀ يئ چه هغه ورځ به په تاسو په حيرانتيا لکه دَ غل راشى .
ځکه چه تاسو ټول دَ نُور اَؤ دَ ورځے يئ ، مُونږ نۀ دَ شپے يُو اَؤ نۀ دَ تيارے .
نو دَ نورو په شان اُوده پاتے نۀ شُو بلکه ويښ اَؤ بيدار اوسُو .
ځکه چه څوک چه اُودۀ کيږى هغه په شپه کښے اُودۀ کيږى ، اَؤ څوک چه نشه کيږى هغه په شپه کښے نشه کيږى .
خو مُونږ چه دَ ورځے يُو مُونږ بايد بيدار اوسُو ، اَؤ دَ ايمان اَؤ دَ مينے زغره آغوستے اَؤ دَ خلاصون دَ اُميد ټوپئ په سر کړُو .
ځکه چه خُدائے مُونږ دَ غضب دَ پاره نه ، بلکه دَ دے دَ پاره مُقرر کړى يُو چه مُونږ دَ خپل مالِک عيسىٰ مسيح په وسيله خلاصُون بيا مُومُو .
اَؤ هغه زمونږ دَ خاطره ځکه مړ شو چه که مُونږ بيدار يُو يا که اُودۀ ، ټول دَ هغۀ سره ژوند تير کړُو .
نو تاسو يو بل ته تسلى ورکړئ اَؤ دَ يو بل دَ ترقئ سبب جوړ شئ ، اَؤ بے شکه چه تاسو داسے کوئ هم .
اَؤ اَئے ورُوڼو ! مُونږ تاسو ته خواست کوُو ، څوک چه په تاسو کښے خوارى کوى اَؤ په مالِک کښے تاسو ته لار ښوُونکى وى اَؤ تاسو ته نصيحت کوى دَ هغوئ قدر کوئ .
اَؤ دَ هغوئ دَ کار په سبب په مينه دَ هغوئ عزت کوئ ، اَؤ په خپلو کښے صُلح لرئ .
اَؤ اَئے ورُوڼو ! مُونږ درته دا نصيحت کوُو چه سُستو خلقو ته خبردارے ورکوئ ، کم همتو ته دلاسه ورکوئ اَؤ کمزورى راټينګوئ ، ټولو سره زغم کوئ .
ګورئ چه څوک دَ بدئ په بدله کښے بدى ونۀ کړى بلکه هميشه په نيکئ پسے ګرزئ ، دَ يو بل سره اَؤ دَ نورو سره هم .
هر وخت خوشحاله اوسئ .
په دعا کښے ناغه مه کوئ .
اَؤ په هر حال کښے شکر کوئ ځکه چه په عيسىٰ مسيح کښے ستاسو په حقله دَ خُدائے دغه رضا ده .
دَ رُوحُ القُدس دَ اثر لرے کولو کوشِش مۀ کوئ .
دَ نبوتُونو سپکاوے مه کوئ .
ټولے خبرے آزميئ اَؤ چه کُومے خبرے ښے وى هغه راټينګوئ .
دَ هر قِسم بدئ نه ځان ساتئ .
خُدائے چه دَ سلامتئ سر چينه دے تاسو دِ په خپله بلکل پاک کړى ، اَؤ ستاسو رُوح اؤ ځان اَؤ تن دِ زمُونږ دَ مالِک عيسىٰ مسيح تر راتلو پورے پُوره بے عيبه وساتى .
ستاسو رابلُونکے رښتُونے دے ، هغه به هم دغسے کوى .
اَئے ورُوڼو ! زمُونږ دَ پاره دُعا کوئ .
په پاکه مينه يو بل ښکل کړئ اَؤ ټولو وروڼو ته زمُونږ سلام ووايئ .
زَۀ تاسو ته دَ مالِک په نُوم حُکم درکوم چه دا خط ټولو ورُوڼو ته واؤروئ
زمُونږ دَ مالِک عيسىٰ مسيح فضل دِ تاسو سره وى .
دَ پولوس اَؤ سيلوانوس اَؤ دَ تيموتيوس له طرفه ، دَ تِسالونيکانو دَ جماعت په نُوم چه زمُونږ دَ پلار خُدائے اَؤ دَ مالِک عيسىٰ مسيح دے ،
په تاسو دِ دَ خُدائے پلار اَؤ عيسىٰ مسيح له طرفه فضل اَؤ سلامتى وى .
اَئے ورُوڼو ! ستاسو په باب کښے په مُونږ هر وخت دَ خُدائے شکر ويستل فرض دى ، اَؤ دا ځکه مُناسب دى چه ستاسو ايمان ډير لوئيږى اَؤ ستاسو يو بل سره مينه زياتيږى .
بے شکه چه مُونږ په خپله دَ خُدائے په جماعتُونو کښے په تاسو فخر کوُو ، چه څومره ظُلم اَؤ تکليفُونه چه تاسو زغمئ په هغو ټولو کښے ستاسو صبر اَؤ ايمان ظاهريږى .
دا دَ خُدائے دَ رښتُونى عدالت ثبُوت دے دَ پاره دَ دے چه تاسو دَ خُدائے دَ بادشاهئ لائق شئ دَ کُومے دَ پاره چه تاسو تکليفُونه هم زغمئ .
ځکه چه خُدائے اِنصاف کوُونکے دے ، هغه به هغوئ ته چه تاسو له مُصيبت پيدا کوى په بدل کښے مصيبت پيدا کړى .
اَؤ هغه به تاسو مُصيبت زغمُونکو ته زمونږ سره آرام درکړى کله چه به مالِک عيسىٰ دَ خپلو قوتناکو فرښتو سره په شُغله ناک اور کښے دَ آسمان نه ظاهر شى .
هغه وخت به هغوئ چه خُدائے نۀ پيژنى اَؤ زمُونږ دَ مالِک عيسىٰ مسيح زيرے نۀ منى ، هغوئ ته به سزا ورکوى .
هغوئ به دَ مالِک دَ څيرے اَؤ دَ هغۀ دَ قُدرت دَ جلال نه لرے دَ تل عُمرى مرګ سزا بيا مومى .
دا به په هغه ورځ وى کله چه هغه راځى چه دَ هغۀ پاکان دَ هغۀ جلال ښکاره کوى ، اَؤ ټول په هغۀ ايمان راوړُونکى به دَ هغۀ حمد و ثنا ووائى . په هغوئ کښے به تاسو هم شامل يئ ځکه چه تاسو زمونږ په ګواهئ ايمان راؤړے وو .
دَ دے دَ پاره مُونږ ستاسو دَ پاره هر وخت دُعا کوُو چه زمونږ خُدائے دِ تاسو دَ دے بلنے جوګه وګڼى ، اَؤ ستاسو دَ نيکئ هر يو خواهش اَؤ دَ ايمان هر يو کار دِ په قُدرت پُوره کړى ،
تر دے چه زمُونږ دَ خُدائے اَؤ مالِک عيسىٰ مسيح دَ فضل په مُطابق زمُونږ دَ مالِک عيسىٰ نُوم په تاسو کښے جلال ومُومى اَؤ تاسو په هغۀ کښے .
نو اوس اَئے ورُوڼو ! مُونږ دَ خپل مالِک عيسىٰ مسيح دَ راتلو اَؤ دَ هغۀ سره زمُونږ دَ راغونډيدلو په باب کښے تاسو ته خواست کوُو
چه ستاسو عقل دِ ناڅاپى پريشانه نۀ شى اَؤ ستاسو وار دِ خطا نۀ شى چه څوک ووائى چه دَ مالِک ورځ رارسيدلے ده ، يا دَ رُوح دَ هدايت نه په هغۀ دا ظاهر شوے دے ، يا زمُونږ دَ پيغام يا خط نه ښکاره شوے دے ، نو تاسو داسے خبره مه منئ .
په هيڅ شان سره دَ چا په فريب کښے مه راځئ ، ځکه چه هغه ورځ به نۀ راځى تر څو چه خلق اول دَ خُدائے نه ګرزيدلے نۀ وى اَؤ دَ نافرمانئ نمائنده ظاهر نۀ شى ، يعنے څوک چه دَ هلاکيدو دَ پاره مُقرر شوے وو .
هغه به دَ هر چا چه هغه خُدائے بللے شى يا دَ هغه عبادت کولے شى ، هغه نمائنده به ئے مُخالفت کوى اَؤ خپل ځان به دَ هغه نه لوئے جوړوى ، تر دے چه هغه دَ خُدائے په کور کښے ناست به وائى چه ” زَۀ خُدائے يم . “
آيا تاسو ته ياد نۀ دى چه هر کله چه زَۀ تاسو سره وم نو تاسو ته به مے دا خبرے کولے ؟
اوس چه کُوم څيز هغه ايساروى تاسو دَ هغے نه خبر يئ ، هغه به په خپل خاص وخت ظاهر شى .
په اصل کښے نافرمانى اوس هم پټ په پټه خپل اثر اچوى لګيا ده ، اَؤ دَ هغے اثر به تر هغے په ښکاره نۀ خوريږى تر څو چه دَ هغے ايساروُونکے لرے نۀ کړے شى .
هغه وخت به هغه دَ نافرمانئ نمائنده ظاهريږى اَؤ مالِک عيسىٰ به هغه دَ خپلے خُلے په پوکى مړ کړى اَؤ دَ خپل ظاهريدو په جلال به ئے نِشت کړى .
دَ نافرمانئ نمائنده به دَ شيطان دَ اثر په مُطابق دَ هر قِسمه دَ دروغو دَ قُدرت په نخښو اَؤ په عجيبه کارُونو سره راځى ،
اَؤ هغوئ چه برباديدُونکى دى به دوکه کړى . هغوئ دَ رښتينوالى قدر ونۀ کړو اَؤ نۀ ئے قبول کړو ، اَؤ که کړے ئے وَئے نو خلاصُون به ئے مُوندلے وو .
دغه وجه ده چه خُدائے به په هغوئ دَ ګُمراه کوُونکے تاثير وروليږى چه هغوئ به دَ نافرمانئ دَ نمائنده دروغ رښتيا وګڼى .
اَؤ څومره خلق چه په حق يقين نۀ کوى اَؤ بدى خوښوى ، هغه ټول به سزا ومُومى .
خو اَئے وروڼو ! دَ مالِک خوږو ! ستاسو په باب کښے په مُونږ هر وخت دَ خُدائے شکر کول فرض دى ځکه چه خُدائے تاسو دَ اول نه دَ دے دَ پاره غوره کړى يئ چه دَ رُوحُ القُدس په وسيله پاک شئ اَؤ په حق ايمان راؤړئ اَؤ خلاصُون ومُومئ .
دَ دے دَ پاره هغۀ تاسو زمُونږ دَ زيرى په وسيله راوبللئ چه تاسو زمُونږ دَ مالِک عيسىٰ مسيح جلال حاصل کړئ .
نو اَئے ورُوڼو ! مظبُوط پاتے شئ اَؤ دَ کومُو خبرو چه تاسو زمونږ دَ خُلے يا دَ خط په وسيله تعليم مُوندلے دے تاسو په هغے قائم شئ .
اوس دِ زمُونږ مالِک عيسىٰ مسيح په خپله اَؤ زمُونږ پلار خُدائے چه زمُونږ سره مينه وکړله اَؤ دَ فضل په وسيله ئے آبدى تسلى اَؤ ښۀ اُميد راوبخښلُو ،
ستاسو زړُونو ته دِ تسلى درکړى اَؤ په هر ښۀ کار اَؤ کلام باندے مُو دِ مضبوط کړى .
نو اَئے ورُوڼو ! زمُونږ په حق کښے دُعا کوئ چه دَ مالِک کلام داسے زر خور شى اَؤ په عزت سره قبُول کړے شى څنګه چه په تاسو کښے
اَؤ چه دَ بدو اَؤ ورانو خلقو نه مُونږ بچ پاتے شُو ځکه چه هر څوک ايمان نۀ راؤړى .
خو مالِک رښتُونے دے ، هغه به تاسو مظبُوط کړى اَؤ له هغه شرير نه به مو په امان کړى .
اَؤ په مالِک کښے زمُونږ په تاسو باور دے چه مُونږ تاسو ته کُوم حُکمُونه درکوُو په هغوئ عمل کوئ اَؤ کوئ به ئے هم .
مالِک دِ ستاسو زړُونه دَ خُدائے په مينه اَؤ دَ مسيح په صبر معمُور کړى .
اَئے ورُوڼو ! مُونږ دَ خپل مالِک عيسىٰ په نُوم تاسو ته حُکم درکوُو چه دَ هر هغه ورور نه په ډډه شئ چه سُست دے اَؤ په هغه تعليم عمل نۀ کوى چه هغۀ ته زمُونږ له طرفه نه ورورسيدلو .
ځکه چه تاسو په خپله خبر يئ چه زمُونږ په شان څنګه چليدل په کار دى ځکه چه مُونږ په تاسو کښے سُست نۀ تلُو .
اَؤ دَ چا ډوډئ مو مُفته نۀ خوړله بلکه شپه اَؤ ورځ به مو خوارى ، مُشقت اَؤ کار کولو چه په تاسو کښے په چا پيټے وانۀ چوُو .
دا نۀ چه مُونږ ته اِختيار نۀ وو بلکه دَ دے دَ پاره چه خپل ځانُونه تاسو ته دَ نمُونے په طور پيش کړُو ، دَ پاره دَ دے چه تاسو زمُونږ په شان جوړ شئ .
کله چه مُونږ تاسو سره وُو هغه وخت به مو هم تاسو ته دا حُکم درکولو چه چا ته چه محنت کول منظور نۀ وى نو هغه دِ ونۀ خورى .
مُونږ آؤرُو چه په تاسو کښے ځنى سُست دى اَؤ هيڅ کار نۀ کوى بلکه دَ نورو په کار کښے دخل کوى .
داسے کسانو ته مُونږ دَ مالِک عيسىٰ مسيح په نُوم حُکم ورکوُو اَؤ نصيحت کوُو چه په پټه خُلۀ دِ کار کوى اَؤ خپله ډوډئ دِ په خپله ګټى .
زما وروڼو ! خو تاسو په ښۀ کار کښے هِمت مۀ بائيلئ .
اَؤ که څوک زمُونږ دَ دے خط خبره نۀ منى نو هغه په نظر کښے ساتئ اَؤ دَ هغۀ نه په ډډه شئ چه هغه وشرميږى .
خو هغه دُښمن مه ګڼئ بلکه دَ ورور په شان نصيحت ورته کوئ .
اوس مالِک چه دَ سلامتئ سرچينه دے په خپله دِ تاسو ته هر وخت اَؤ هر قسم تسلى وبخښى . مالِک دِ ستاسو ټولو سره وى .
زَۀ پولوس په خپل لاس سلام درته ليکم ، په هر خط کښے دغه زما نخښه ده ، زَۀ دغه شان ليکم .
زمُونږ دَ مالِک عيسىٰ مسيح فضل دِ تاسو ټولو سره وى .
دَ پولوس له طرفه چه زمُونږ دَ خلاصوُونکى خُدائے اَؤ زمُونږ دَ اُميد دَ مرکز مسيح عيسىٰ په حُکم دَ مسيح عيسىٰ رسُول دے .
دَ تيموتيوس په نُوم چه دَ ايمان په وسيله زما رښتُونے فرزند دے . تا ته دِ دَ پلار خُدائے اَؤ زمُونږ دَ مالِک عيسىٰ مسيح له طرفه فضل ، رحم اَؤ سلامتى حاصله وى .
لکه څنګه چه مِکدونيه ته دَ تلو په وخت ما تا ته دا نصيحت کړے وو چه په اِفسوس کښے پاتے شه اَؤ ځنے کسانو ته حُکم ورکړه چه غلط تعليم ورنۀ کړى ،
اَؤ په هغه قِصو اَؤ بے حسابه نسب نامو دِ خيال نۀ کوى کُوم چه دَ تِکرار باعث جوړيږى اَؤ دَ هغه خُدائے دَ اِنتظام په مُطابق نۀ وى دَ کُوم دارومدار چه په ايمان دے .
دَ حُکم مقصد دا دے چه په پاک زړۀ اَؤ نيک نيت اَؤ رښتينى ايمان سره مينه پيدا شى .
دا ځنو خلقو پريښودل اَؤ په عبث خبرو پسے شول
اَؤ دَ شريعت اُستاذان جوړيدل غواړى ، حال دا دے چه کُومے خبرے وائى اَؤ دَ کُومو چه په يقينى طور دعوىٰ کوى ، په هغے پوهيږى هم نه .
خو مُونږ ټول پوهيږو چه شريعت ښۀ دے ، خو په دے شرط چه څوک شريعت په صحيح طور استعمال کړى
يعنے دا معلُومه ده چه شريعت دَ صادِقانو دَ پاره نۀ دے بلکه دَ بے شرعے اَؤ سرکښو خلقو ، بے دينو ګناه ګارو ، ناپاکو اَؤ بے ادبو اَؤ دَ مور پلار قاتلانو اَؤ خُونيانو ،
حرام کارانو اَؤ بچه بازو ، اغوا کوُونکو ، دروغژنو اَؤ دَ دروغو قسم خوړُونکو اَؤ دَ دے نه علاوه دَ صحيح تعليم خلاف دَ کار کوُونکو دَ پاره دے .
دا تعليم دَ خُدائے تبارک دَ جلال دَ هغه زيرى په مُطابق دے کُوم چه ما ته په حواله شو .
زَۀ دَ مالِک عيسىٰ مسيح شکر کوم چه ما له ئے طاقت راکړو چه زَۀ ئے ديانتدار وګڼلم اَؤ دَ خپل خدمت دَ پاره ئے وټاکلم .
اګر که اول زَۀ کُفر غروُونکے اَؤ عذابوُونکے اَؤ بے عزته کوُونکے وم ، خو بيا هم په ما رحم وشو ځکه چه ما دَ بے اِيمانئ په حالت کښے په ناپوهئ دا کارُونه کړى وُو .
اَؤ زمُونږ دَ مالِک فضل دَ هغه ايمان اَؤ مينے کُوم چه دَ مسيح عيسىٰ په يووالى کښے دے ، په مُونږ باندے بے حده نازل شو .
دا خبره رښتيا اَؤ په هر طور دَ قبلولو جوګه ده ، چه مسيح عيسىٰ ګُناه ګارانو ته دَ خلاصُون ورکولو دَ پاره دُنيا ته راغے ، چه په هغوئ ټولو کښے لوئے زَۀ يم .
اَؤ په ما رحم دَ دے دَ پاره وشو چه په ما لوئے ګُناه ګار کښے مسيح عيسىٰ خپل لوئے زغم ظاهر کړى ، چه دَ هغه خلقو دَ پاره مِثال شى کُوم چه په هغۀ دَ تل ژوندُون دَ پاره ايمان راؤړى ، زَۀ دَ هغوئ دَ پاره نمُونه شم .
اوس دَ ازلى بادشاه ، يعنے غير فانى ناليدلى واحد خُدائے عزت اَؤ جلال دِ تل تر تله وى ! آمين .
اَئے تيموتيوسه زويه ! دَ هغه پيشن ګويو په مُطابق چه اول ستا په باب کښے شوى دى ، زَۀ دا حُکم تا ته سپارم چه تۀ دَ هغے په مُطابق ښۀ جنګ وکړے ،
اَؤ په ايمان اَؤ په هغه ښۀ ضمير قائم پاتے شے چه ځنے خلقو چه دَ خپل ضمير وانۀ وريدل ، دَ هغوئ نه ايمان لاړو .
په هغوئ کښے هُميناوس اَؤ اسکندر دى چه ما دَ شيطان په حواله کړل چه خُدائے ته کُفر وئيل نه منع کيدل زده کړى .
نو بيا زَۀ دَ ټولو نه اول دا نصيحت کوم چه غوښتنه ، دُعاګانے ، شفاعت اَؤ شکرُونه دِ دَ ټولو خلقو دَ پاره کولے شى
دَ بادشاهانو اَؤ دَ ټولو لويو مرتبو دَ خاوندانو دَ پاره چه مُونږ پُوره په ديندارئ اَؤ سنجيدګئ سره په قلاره ژوند تيرول غواړُو .
دا زمُونږ دَ خلاصوُونکى خُدائے په نزد بهتره اَؤ غوره ده .
هغه غواړى چه ټول خلق خلاصون ومُومى اَؤ دَ حقيقت تر پيژندګلو ورسى .
ځکه چه يو خُدائے دے اَؤ دَ خُدائے اَؤ دَ اِنسان په مينځ کښے مينځګړے هم يو ، يعنے مسيح عيسىٰ چه اِنسان دے ،
چا چه خپل ځان دَ ټولو دَ پاره په فديه کښے ورکړلو چه په مناسبو وختُونو دَ هغۀ شهادت وشى .
زَۀ په دے غرض پيغام آؤروُونکے اَؤ رسُول اَؤ غيرو قومُونو ته دَ ايمان اَؤ صداقت خبرے ښوُونکے وټاکلے شوم ، دروغ نۀ وايم بلکه رښتيا وايم .
نو بيا زَۀ غواړم چه خلق په هر ځائے کښے بغير دَ غُصے اَؤ تکرار نه پاک لاسُونه پورته کوى اَؤ دُعا غواړى .
هم دغه شان ښځے دِ هم په حياداره جامه کښے دَ شرم اَؤ پرهيزګارئ سره خپل ځانُونه سمبالوى ، نۀ په کونڅو اَؤ سرو زرو اَؤ ملغلرو اَؤ قيمتى جامو سره ،
بلکه په نيکو کارُونو څنګه چه دَ ديندارئ اِقرار کوُونکو ښځو ته مُناسب دى .
ښځے دِ په خاموشئ په پُوره تابعدارئ سره زده کوى .
اَؤ زَۀ اجازت نۀ ورکوم چه ښځے دِ تعليم ورکړى يا دِ په خاوندانو حُکم چلوى ، بلکه خاموشه دِ پاتے شى .
ځکه چه اول آدم پيدا کړے شو دَ هغۀ نه پس حوا .
اَؤ په آدم دوکه ونۀ شوه بلکه ښځه په دوکه کښے پريوتله اَؤ ګُناه ګاره شوه .
خو دَ اَؤلاد په زيږيدو به خلاصُون بيا مُومى ، په شرط دَ دے چه هغه په ايمان ، مينه اَؤ پاګيزګئ کښے سره دَ پرهيزګارئ پاتے شى .
دا خبره رښتيا ده چه څوک چه دَ جماعت دَ مشر جوړيدلو خواهش لرى نو هغه ښۀ کار غواړى .
نو ځکه دِ زمُونږ دَ جماعت مشر دَ اِلزام نه پاک ، دَ يوے ښځے خاوند ، بيدار ، شريف ، سم ميلمه دوست اَؤ دَ تعليم ورکولو لائق وى ،
نۀ نشئ ، نۀ جګړه مار ، بلکه نرم مِزاج دِ وى اَؤ نۀ تکرارى اَؤ نۀ دولت طلبه ،
چه دَ خپل کور په ښۀ شان بندوبست کوى اَؤ خپل بچى په ښے سنجيدګئ سره تابعدار ساتى .
که چرے يو سړے دَ خپل کور په بندوبست کولو نۀ پوهيږى نو دَ خُدائے دَ جماعت به څۀ ساتنه وکړى ؟
هغه دِ هيڅ کله هم نوے ايماندار نۀ وى ، چه ونۀ پړسيږى ، هسے نۀ چه دَ ابليس په شان سزا ومُومى .
اَؤ په کار دى چه دَ جماعت نه په بهر خلقو کښے دِ هم نيکنام وى ، هسے نۀ چه په ملامتيا اَؤ دَ اِبليس په جال کښے پريوزى
هم دغه شان خادِمان دِ هم ادب ناک وى . دوه ژبى اَؤ شرابيان اَؤ دَ نا جائزے ګټے لالچيان دِ نۀ وى .
اَؤ دَ ايمان راز دِ په پاک زړۀ کښے قائم ساتى .
اَؤ دوئ دِ هم اول و آزمائيلے شى ، دَ هغے نه پس که چرے بے اِلزامه ثابت شو نو دَ خدمت کار دِ وکړى .
دغه شان دَ هغوئ ښځے دِ هم ادب ناکے وى ، غيبت کووُنکے دِ نۀ وى بلکه بيدارے اَؤ په ټولو خبرو کښے دِ ايماندارے وى .
يو خادم دِ تش دَ خپلے يوے ښځے خاوند وى ، اَؤ دَ خپلو بچو اَؤ دَ خپل کور دِ په ښۀ شان بندوبست کوى .
ځکه چه څوک چه دَ خدمت کار په ښۀ شان کوى ، هغه دَ خپل ځان دَ پاره ښه مرتبه اَؤ په هغه ايمان کښے چه په مسيح عيسىٰ باندے دے ، ډيره زړه ورتيا لرى .
سره دَ دے چه زَۀ تا ته زر دَ درتلو اُميد لرم خو بيا هم دا خبرے ځکه درته ليکم ،
چه که زما په درتلو کښے ډيل وشى نو چه تا ته معلُومه شى چه دَ خُدائے په کور کښے ، يعنے دَ ژوندى خُدائے په جماعت کښے کُوم چه دَ حق ستن اَؤ بنياد دے ، څنګه سلُوک کول په کار دى .
په دے کښے هيڅ شک نِشته چه دَ ديندارئ راز لوئے دے ، يعنے : هغه چه دَ اِنسان په شکل کښے ظاهر شو ، اَؤ دَ رُوح په وسيله رښتُونے پاتے شو اَؤ فرښتو هغه وليدو ، اَؤ په قومونو کښے دَ هغۀ پيغام خور شو ، اَؤ په دُنيا کښے خلقو په هغۀ ايمان راؤړو ، اَؤ په جلال کښے پاس اُوچت کړے شو .
رُوحُ القُدس صفا وائى چه په آخرو زمانُو کښے به ځنى خلق دَ بے لارے کوُونکو رُوحونو اَؤ شيطانى تعليم ته پام وکړى اَؤ دَ ايمان نه به وګرزى .
دا به دَ هغه دروغژنو خلقو دَ رياکارئ په سبب وى ، دَ چا زړۀ چه لکه په ګرمه اوسپنه داغلے شوے دے .
هغوئ به خلق دَ وادۀ کولو نه منع کوى ، اَؤ هغوئ ته به دَ خاصو خوراکُونو نه دَ پرهيز کولو حُکم ورکوى چه خُدائے دَ دے دَ پاره پيدا کړى دى چه ايمان راوړوُنکى اَؤ حق پيژندُونکى دِ په شکر ګذارئ سره وخورى .
ځکه چه دَ خُدائے هر پيدا کړے څيز ښۀ دے اَؤ هيڅ څيز دَ اِنکار لائق نۀ دے ، خو په دے شرط چه دَ شکر ګذارئ سره وخوړے شى .
دَ دے دَ پاره چه هغه دَ خُدائے په کلام اَؤ په دُعا پاک شى .
که چرے تۀ ورُوڼو ته دا خبرے وريادوے نو دَ مسيح عيسىٰ ښۀ خادم به جوړ شے اَؤ دَ ايمان اَؤ دَ هغه ښۀ تعليم دَ خبرو په وسيله دَ کُومو چه تۀ پيروى کوے لګيا يئے پرورش به ومُومے .
خو دَ بے دينئ اَؤ دَ زړو ښځو په شان دَ قِصو نه ځان ساته اَؤ دَ ديندارئ دَ پاره تربيت کوه .
ځکه چه دَ جسمانى تربيت فائده کمه ده خو ديندارى دَ ټولو خبرو دَ پاره فائده منه ده ، ځکه چه په دے کښے دَ اوسنى اَؤ دَ راتلُونکى ژوندُون وعده شته .
دا خبره رښتيا ده اَؤ په هر شان دَ قبلولو لائقه ده .
مُونږ محنت اَؤ خوارى ځکه کوُو چه زمُونږ اُميد په هغه ژوندى خُدائے دے چه دَ ټولو خلقو اَؤ خاص دَ ايمان راؤړُونکو خلاصوُونکے دے .
دَ دے خبرو حُکم کوه اَؤ تعليم ورکوه .
هيڅوک دِ ستا ځوانئ ته سپک ونۀ ګورى ، بلکه تۀ دَ ايمان راوړُونکو دَ پاره په خبرو کولو ، چال چلن ، مينه ، ايمان اَؤ پاکئ کښے نمُونه جوړ شه .
تر څو چه زَۀ نۀ يم راغلے ، دَ کلام په لوستلو اَؤ نصيحت کولو اَؤ په تعليم ورکولو کښے بوخت اوسه .
دَ هغه نعمت نه غافل کيږه مه کُوم چه تا ته حاصل دے ، اَؤ دَ نبوت په وسيله دَ بزرګانو دَ لاس کيښولو په وخت تا ته درکړے شو .
دَ دے خبرو فکر ساته اَؤ په دے کښے مشغُول اوسه چه ستا ترقى ټولو ته ښکاره شى .
دَ خپل ځان اَؤ دَ خپل تعليم ساتنه کوه اَؤ په دے خبرو کښے قائم پاتے شه ځکه چه په داسے کولو به تۀ دَ خپل ځان اَؤ دَ خپلو آؤريدُونکو دَ خلاصُون باعث شے .
مشر سړے ملامت کوه مه بلکه دَ خپل پلار په شان نصيحت ورته کوه اَؤ ځوانان ورُوڼه ګڼه .
اَؤ زړے ښځے ميندے ګڼه اَؤ ځوانے ښځے په پوره پاکئ سره خويندے ګڼه .
دَ هغه کونډو چه په دُنيا کښے بل څوک نۀ لرى ، دَ هغوئ عزت کوه .
که دَ کُونډے بچى يا نمسى وى نو هغوئ دِ اول دَ خپلے کورنئ هغه حق ادا کړى کُوم چه په هغوئ دَ خپل مذهب دَ لورى فرض دے ، اَؤ داسے دِ دَ خپل مور پلار اَؤ دَ نيکُونو حق ادا کړى ځکه چه دا خُدائے ته قبُول دى .
کُومه کونډه چه بالکل يواځے وى اَؤ دَ هغے هيڅوک هم نۀ وى ، هغه په خُدائے اُميد لرى اَؤ شپه ورځ په زارئ اَؤ دُعا کښے آخته وى .
اَؤ چه کُومه په عيش عشرت آخته شوه ، هغه په ژوندانۀ مړه شوه .
دَ دے خبرو هم حُکم کوه چه هغوئ بے اِلزامه پاتے شى .
که څوک دَ خپلوانو اَؤ خاص دَ خپلے کورنئ خيال نۀ ساتى نو هغه دَ خپل ايمان نه مُنکر اَؤ دَ بے ايمانئ نه هم بد دے .
هغه کونډه دِ په فهرست کښے ليکلے شى کُومه چه دَ شپيتو کالو نه کمه نۀ وى اَؤ دَ يو خاوند نه پاتے شوے وى .
اَؤ په نيکو کارُونو کښے مشهُوره وى ، دَ بچو تربيت ئے کړے وى ، دَ مُسافرو ميلمستيا ئے کړے وى ، دَ پاکانو پښے ئے وينځلے وى ، دَ مُصيبت زپلو مدد ئے کړے وى اَؤ دَ هر ښۀ کار کولو ليواله وى .
خو دَ ځوانو کونډو نومُونه مه درج کوه ولے چه هر کله چه هغه دَ مسيح دَ خدمت خلاف دَ نفس تابع شى نو وادۀ کول غواړى ،
اَؤ داسے دَ سزا لائقه وګرزى ځکه چه هغوئ خپل وړُومبے لوظ پريښودو .
اَؤ دَ دے نه علاوه هغوئ کور په کور ګرزى اَؤ بے کاره اوسيدل زده کوى ، اَؤ صرف بے کاره نۀ پاتے کيږى بلکه غيبت اَؤ دَ نورو په کار کښے ګُوتے هم وهى اَؤ فضولے خبرے کوى .
نو زَۀ دا غواړم چه ځوانے کونډے دِ ميړۀ وکړى چه دَ هغوئ اَؤلاد وشى اَؤ دَ کور اِنتظام دِ کوى اَؤ دَ هيچا مخالف له دِ دَ بدے وينا کولو موقع ورنۀ کړى .
ځکه چه ځنے کونډے ګُمراه شوى اَؤ دَ شيطان په لارے روانے دى .
که دَ چا ايمان راؤړُونکى ښځے سره کُونډے وى نو هغه دِ دَ هغوئ پالنه وکړى اَؤ په جماعت دِ پيټے وانۀ چوى ، دَ پاره دَ دے چه دَ هغه چا مدد وکړے شى چه يواځے وى .
کُوم مشران چه دَ جماعت ښۀ اِنتظام کوى ، خاص هغوئ چه په کلام آؤرولو اَؤ په تعليم ورکولو کښے خوارى کوى ، هغوئ دِ يو په دوه دَ عزت لائق وګڼلے شى .
ځکه چه دَ خُدائے کلام وائى چه ” تاسو دَ غوبل دَ غوائى خُلے ته کورے مه اچوئ “ اَؤ ” مزدور دَ خپلے مزدُورئ حقدار دے . “
کُومه دعوىٰ چه دَ چا مشر په خِلاف وشى نو هغه دَ دوؤ يا دَ دريو ګواهانو نه بغير مه آؤره .
څوک چه ګُناه کوى ، هغوئ دَ ټولو خلقو په وړاندے ملامتوه ، دَ پاره دَ دے چه نور خلق هم وويريږى .
دَ خُدائے اَؤ دَ مسيح عيسىٰ اَؤ دَ هغه غوره شوو فرښتو په مخکښے حُکم درکوم اَؤ تا ته تاکيد کوم چه په دے خبرو بغير دَ تعصب نه عمل کوه اَؤ دَ هيچا طرفدارى مه کوه .
په چا زر لاس مه ږده چه دَ خُدائے دَ خدمت دَ پاره مخصوص شى ، اَؤ دَ نورو په ګناهُونو کښے مه شريکيږه . خپل ځان پاک ساته .
دَ آئنده دَ پاره تشے اوبۀ مه څښه بلکه دَ خپلے معدے اَؤ اکثر ناجوړه کيدو په وجه لږ شان شراب هم استعمالوه .
دَ ځنو کسانو ګُناهُونه ښکاره وى اَؤ هغوئ به سزا ومُومى ، اَؤ دَ ځنو ګُناهونه وروستو ښکاره کيږى .
دغه شان دَ ځنو ښۀ کارُونه هم ظاهر شى ، اَؤ کُوم يو چه ښکاره نۀ شى ، هغه هم پټيدلے نۀ شى .
هغوئ ټول چه غُلامان دى ، هغوئ دِ خپل مالِکان پُوره دَ عزت لائق وګڼى چه دَ خُدائے نُوم اَؤ زمُونږ تعليم بدنام نۀ شى .
اَؤ چه دَ چا مالِکان ايمان راؤړُونکى دى ، هغه دِ هغوئ دَ ورورولئ په سبب سپک ونۀ ګڼى بلکه دَ دے دَ پاره ئے زيات خدمت وکړئ چه فائده آخستُونکى ، ايمان راوړُونکى اَؤ ګران دى . تۀ دَ دے خبرو تعليم ورکوه اَؤ نصيحت کوه .
که څوک بل شان تعليم ورکوى اَؤ صحيح خبرے ، يعنے زمُونږ دَ مالِک عيسىٰ مسيح خبرے اَؤ هغه تعليم نۀ منى کوم چه دَ ديندارئ په مُطابق دے ،
هغه مغرُور دے اَؤ په هيڅ نۀ پوهيږى ، بلکه هغۀ ته دَ بحث اَؤ زبانى تکرار مرض دے چه دَ هغو په وجه کينه اَؤ جګړے اَؤ بده وينا اَؤ بد ګمانى ،
اَؤ په هغه کسانو کښے مُدام تکرار پيدا کيږى دَ چا عقل چه خراب شوے دے ، اَؤ هغوئ دَ حق نه محرُوم دى اَؤ ديندارى تش دَ ګټے ذريعه ګڼى .
هو ديندارى دَ قناعت سره ډيره دَ ګټے ذريعه ده .
ځکه چه نه خو مُونږ دُنيا ته څۀ راؤړل اَؤ نۀ دَ هغے نه څۀ وړلے شُو .
نو بيا که مُونږ سره دَ خوراک اَؤ دَ آغوستو څۀ وى نو په هغے دِ قناعت وکړو .
خو څوک چه دولتمند کيدل غواړى نو هغه دغه شان په آزميښتُونو اَؤ دَ ډيرو نورو عبثو نقصانى خواهشُونو په دام کښے ګيريږى کُوم چه خلق دَ تباهئ اَؤ هلاکت په درياب کښے غرقوى .
ځکه چه دَ زرو دوستى دَ هر قِسم بدئ يو بيخ دے ، چه دَ هغے په خواهش ځنى دَ ايمان نه ګُمراه شول اَؤ خپل زړُونه ئے په قِسم قِسم غمُونو غلبيل کړل .
اَئے خُدائى بنده ! تۀ دَ دے خبرو نه وتښته اَؤ دَ صداقت ، ديندارئ ، ايمان ، مينے ، صبر اَؤ په نرم طبيعت پسے کوشِش کوه .
اَؤ دَ ايمان په جنګ کښے ښۀ وجنګيږه ، اَؤ په هغه ابدى ژوندُون قبضه وکړه دَ کُوم دَ پاره چه تۀ رابللے شوے ئے اَؤ دَ ډيرو ګواهانو په وړاندے دِ ښۀ اِقرار کړے وو .
زَۀ دَ هغه خُدائے چه ټول څيزُونه ژوندى کوى ، اَؤ دَ مسيح عيسىٰ په مخکښے چا چه دَ پنطوس پيلاطوس په وړاندے ښۀ اِقرار کړے وو ، حُکم در کوم اَؤ تا ته په ټينګه وايم .
چه زمُونږ دَ مالِک عيسىٰ مسيح دَ ظاهريدو تر ورځے پورے حُکم بے داغه اَؤ بے اِلزامه ساته ،
کُوم چه خُدائے په مُناسب وخت ښکاره کوى ، هغه چا چه مبارک يکى يو حاکِم دَ بادشاهانو بادشاه اَؤ دَ مالِکانو مالِک دے .
هغه يواځے هغه دے چه هيڅ کله نۀ مرى اَؤ هغه په هغه نُور کښے اوسيږى چه څوک ورته رسيدلے نۀ شى ، نۀ هغه هيچا اِنسان ليدلے دے اَؤ نۀ ئے ليدلے شى . دَ هغۀ عزت اَؤ بادشاهى دِ تل تر تله وى ، آمين .
دَ دے موجُوده جهان دولتمندو ته حُکم ورکړه چه مغرُور کيږى دِ نۀ ، اَؤ په نا اِعتبار دولت نه ، بلکه په خُدائے دِ اُميد ولرى چه دَ مزو دَ پاره مُونږ له ټول څيزُونه ډير زيات راکوى ،
اَؤ چه نيکى کوى اَؤ په ښو کارُونو کښے دولتمند شى ، اَؤ سخاوت کولو ته تيار اَؤ مدد ته ملا تړلے اوسى .
اَؤ داسے به هغوئ ځان ته يوه داسے خزانه راټوله کړى چه په راتلوُنکى وخت کښے به دَ هغوئ دَ پاره يو مظبُوط بُنياد وى چه په هغے به هغوئ هغه ژوندُون تر لاسه کړى کُوم چه رښتينے ژوندُون دے .
اَئے تيموتيوس ! دا امانت په حفاظت وساته اَؤ کُوم يو عِلم ته چه دَ سره عِلم وئيل غلط دى ، دَ هغۀ په عبثو خبرو اَؤ دَ مُخالفت خيال مه ساته .
ځنو دَ هغه عِلم اِقرار وکړو اَؤ دَ ايمان نه راوګرزيدل . په تاسو ټولو دِ فضل وى .
دَ پولوس له طرفه چه دَ خُدائے په مرضئ دَ مسيح عيسىٰ رسُول دے ، اَؤ دَ مسيح عيسىٰ په يووالى کښے دَ هغه ژوندُون پيغام آؤروى چه خُدائے ئے وعده کړے ده ،
دا زما دَ خوږ زوى تيموتيوس په نُوم ليکلے شى ، په تا دِ دَ پلار خُدائے اَؤ زمُونږ دَ مالِک مسيح عيسىٰ فضل رحم اَؤ سلامتى نازله وى .
زَۀ دَ هغه خُدائے شکر کوم دَ چا عبادت چه زَۀ په صفا زړۀ دَ پلارُونو نيکُونو په شان کوم ، اَؤ هر وخت په خپلو دُعاګانو کښے تا يادوم .
اَؤ ستا اوښکے چه رايادے کړم نو ستا دَ مُلاقات خواهش لرم چه خوشحالى بيا مُومم .
اَؤ ما ته ستا هغه بے ريا ايمان راياديږى کوم چه اول ستا نيا لوئيس اَؤ ستا مور يُونيکے لرلو ، اَؤ زما يقين دے چه تۀ ئے هم لرے .
په دے وجه زَۀ تا ته دا خبره دريادوم چه تۀ دَ خُدائے هغه نعمت وځلوه کُوم چه زما دَ لاس دَ کيښودلو په وسيله تا ته حاصل دے .
ځکه کُوم رُوح چه خُدائے مُونږ ته راکړے دے ، دَ ويرے دَ پاره نه ، بلکه دَ قُدرت ، دَ مينے اَؤ په نفس قابُو کولو طاقت دَ پاره .
نو بيا زمُونږ دَ مالِک په باب کښے دَ ګواهئ ورکولو اَؤ له ما نه چه دَ هغۀ قيدى يم ، شرميږه مه ، بلکه دَ خُدائے دَ قُدرت په مُطابق دَ زيرى دَ خاطره ما سره تکليفُونه وزغمه ،
چه مُونږ ته ئے خلاصُون راکړو اَؤ راوئے بللُو چه دَ هغۀ خلق شُو ، نۀ چه زمُونږ دَ کارُونو په وسيله ، بلکه په خپله خاص اِراده اَؤ دَ هغه فضل په مُطابق چه دَ مسيح عيسىٰ په وسيله په مُونږ دَ ازل نه وشو .
خو اوس زمُونږ دَ خلاصوُونکى مسيح عيسىٰ په راتلو سره ښکاره شو چه مرګ ئے نِشت کړو ، اَؤ غير فانى ژوندون ئے دَ هغه زيرى په وسيله څرګند کړو .
دَ هغه زيرى دَ تبليغ دَ پاره زَۀ رسُول اَؤ اُستاذ مقرر شوم ،
اؤ په دِے وجه زَۀ دا تکليفُونه هم زغمم اَؤ شرميږم نه ، ځکه چه په چا چه ما ايمان راوړے دے هغه پيژنم ، اَؤ زما يقين دے چه څۀ چه هغۀ ما ته سپارلى دى تر هغے ورځے پورے هغه دَ هغۀ حفاظت کولے شى .
کُومے صحيح خبرے چه تا له ما نه دَ هغه ايمان اَؤ مينے سره چه په مسيح عيسىٰ کښے دى واؤريدے ، هغوئ نمُونه وګڼه .
دَ رُوحُ القُدس په وسيله چه په مُونږ کښے اوسى دَ هغه څيز حفاظت وکړه چه تا ته سپارلے شوے دے .
لکه چه تۀ خبر ئے چه دَ ايشيا صوبے ټولو خلقو زَۀ پريښودلم چه په هغوئ کښے فوګِلوس اَؤ هِرموګينيس هم دى .
مالِک دِ دَ اونسيفوروس په کورنئ رحم وکړى ځکه چه زَۀ هغه اکثر دَ غمُونو نه خلاص کړے يم ، اَؤ زما په قيد ونۀ شرميدلو ،
بلکه هر کله چه هغه رُوم ته راغے نو ډير په کوشِش ئے زما لټُون وکړو اَؤ زَۀ ئے ومُوندلم .
زَۀ غواړم چه مالِک دِ په هغه لويه ورځ په هغۀ رحم وکړى ، اَؤ هغۀ چه په اِفِسوس کښے کُوم خدمتُونه وکړل دَ هغے نه تۀ ښۀ خبر يئے .
نو اَئے زما زويه ! ته په هغه فضل چه په مسيح عيسىٰ کښے دے ، مظبُوط شه .
اَؤ کُومے خبرے چه تا دَ ډيرو ګواهانو په وړاندے زما نه آؤريدلى دى هغه دَ داسے ديانتدارو سړو په حواله کړه څوک ئے چه نورو ته دَ ښودنے لائق وى .
دَ مسيح عيسىٰ دَ يو ښۀ سپاهى په شان ما سره په سختو زغملو کښے شريک شه .
يو سپاهى چه جنګ له ځى نو هغه دَ دُنيا په معاملو کښے ځان نۀ نښلوى دَ دے دَ پاره چه خپل افسر خوشحاله کړى .
لوبغاړى هم تر څو چه په قانُونى طور لوبه ګټلے نۀ وى نو دَ ګټے سهره ورته نۀ شى به سر کيدے .
کُوم دهقان چه محنت کوى نو دَ فصل وړُومبئ حِصه هغۀ ته ورکول په کار وى .
څۀ چه زَۀ وايم په هغے باندے غور وکړه ځکه چه مالِک به تا ته دَ ټولو خبرو پوهه درکړى .
عيسىٰ مسيح ياد ساته چه دَ مړو نه راژوندے شوے دے اَؤ دَ داؤد دَ نسل نه دے ، يعنے زما دَ زيرى په مُطابق ،
دَ چا دَ پاره چه زَۀ دَ يو بد کار په شان سختئ زغمم تر دے چه قيد هم يم ، خو دَ خُدائے کلام قيد نۀ دے .
په دے وجه زَۀ دَ غوره شوو دَ خاطره دا هر څۀ په ځان تيروم دَ دے دَ پاره چه هغوئ هم دَ هغه خلاصُون چه دَ مسيح عيسىٰ په وسيله دے دَ آبدى جلال سره خاوندان شى .
دا خبرے رښتيا دى چه : ” که مُونږ دَ هغۀ سره مړۀ شوُو نو دَ هغۀ سره ژوندى هم شوُو .
که مُونږ سختئ وزغمُو نو دَ هغه سره به بادشاهى هم کوُو ، که مُونږ هغه رد کړو نو هغه به مُونږ هم رد کړى .
که مُونږ بے وفا شُو خو هغه به وفادار پاتے شى ، ځکه چه هغه دَ خپل ذات نه خلاف هيڅ نۀ شى کولے . “
دا خبرے هغوئ ته وريادے کړه اَؤ دَ مالِک په وړاندے پرے دا تاکيد وکړه چه لفظى تکرار دِ ونۀ کړى ، ځکه چه دَ دے نه هيڅ نۀ جوړيږى بلکه آؤريدُونکى پرے ورانيږى .
خپل ځان دَ خُدائے په وړاندے مقبُول اَؤ دَ يو داسے کار کُن په شان دَ پيش کولو کوشِش وکړه چه دَ خپل کار نه نۀ شرميږى ، اَؤ څوک چه دَ حق کلام تعليم په صحيح طور ورکوى .
اَؤ دَ فضُولو خبرو نه ځان ساته چه داسے سړے نور هم په بے دينئ کښے ترقى کوى .
اَؤ دَ هغوئ خبرے لکه دَ شينى په شان ګزک زياتوى ، اَؤ هُميناوس اَؤ فيلِتوس داسے خلق دى
اَؤ چه هغوئ په دے وينا چه قيامت شوے دے دَ حق نه ګُمراه شوى دى اَؤ دَ بعضو خلقو ايمان خرابوى .
خو بيا هم هغه بُنياد چه خُدائے ايښے دے ، مظبُوط دے اَؤ په هغۀ دا ليکلى دى چه مالِک خپل خلق پيژنى ، اَؤ څوک چه دَ مالِک نُوم آخلى ، هغه دِ دَ شرارت نه ځان وساتى .
په لوئے کور کښے نۀ يواځے دَ سرو سپينو لوښى وى بلکه دَ لرګى اَؤ خاورين لوښى هم وى ، چه څۀ خاص اَؤ څۀ عام وى .
پس هغه څوک چه دَ دے نه خپل ځان جُدا اَؤ پاک ساتى هغه به دَ خاص لوښى شى اَؤ مُقدس کيږى به اَؤ دَ مالِک دَ کار لائق اَؤ هر نيک کار ته به تيار ولاړ وى .
دَ ځوانئ دَ خواهشاتو نه تيښته کوه ، اَؤ څوک چه په پاک زړۀ دَ مالِک نه دُعا غواړى ، دَ هغوئ سره دَ صداقت ، ايمان اَؤ مينے اَؤ دَ صُلحے طلب ګار اوسه .
خو دَ بے وقوفئ اَؤ ناپوهئ دَ بحثُونو نه ځان په ډډه ساته ، ځکه چه تا ته معلُومه ده چه دَ دوئ نه جګړے جوړيږى .
اَؤ دا مُناسب نۀ دى چه دَ مالِک خادم دِ جګړے کوى ، بلکه هغه دِ دَ ټولو سره نرمى کوى اَؤ دَ تعليم ورکولو لائق اَؤ صبرناک دِ وى .
اَؤ مُخالفت کوُونکى دِ په نرمئ سمولے کيدے شى ، چه خُدائے هغوئ ته دَ توبے ويستو طاقت ورکړى اَؤ هغوئ حق وپيژنى .
په دے وجه به پوه شى اَؤ دَ ابليس دَ دام نه بچ شى چه هغۀ دَ خپلے مرضئ دَ پُوره کولو دَ پاره نيولى دى .
خو بيا دا ياد لره چه په آخرى ورځو کښے به بد وختُونه راځى .
اِنسان به خود غرضه ، دَ زرو دوست ، لافے کوُونکے ، مغروره ، بد زبانه ، دَ مور پلار نافرمانه ، ناشکره ، بے دينه .
بے مروته ، سخت زړۀ ، الزام لګوُونکے ، نۀ زغمُونکے ، تُند مِزاجه ، دَ نيکئ دُښمن ،
دوکه باز ، بے پرواه ، کبرژن ، دَ خُدائے په نسبت عيش زيات خوښوُونکے وى .
هغوئ خو به په ظاهره دَ ديندارئ نمائش کوى خو اثر به ئے نۀ قبلوى . نو دَ داسے خلقو نه ځان ساته .
په دوئ کښے هغه خلق دى څوک چه کُورونو ته په څۀ چلول ورننوزى اَؤ هغه خرابے ښځے قابُو کوى څوک چه په ګُناهُونو کښے راګيرے وى اَؤ دَ قِسما قِسم خواهشُونو په ولقه کښے وى .
اَؤ سره دَ دے چه داسے ښځے هميشه دَ زده کولو کوشِش کوى خو دَ حق پيژندو ته نۀ وررسى .
اَؤ څۀ رنګ چه ينيس اَؤ يمبريس دَ مُوسىٰ مُخالفت کړے وو ، هغه رنګ دوئ هم دَ حق مُخالفت کوى . دا هغسے خلق دى دَ چا عقل چه وران شوے وى اَؤ دَ ايمان په مُطابق قبُول شوے نۀ وى .
خو هغوئ به ترقى ونۀ کړى ځکه چه دَ هغوئ ناپوهتيا به په ټولو خلقو ظاهره شى لکه چه دَ هغوئ هم ظاهره شوے وه .
خو تۀ زما دَ تعليم ، چال چلن اَؤ دَ ژوند دَ مقصد نه ښۀ خبر يئے اَؤ تا ته زما ايمان ، زغم ، مينه اَؤ صبر هم معلُوم دى .
تۀ خبر يئے چه ما څنګه تکليفُونه وزغمل اَؤ څنګه وربړولے شوم ، يعنے هغه تکليفُونه چه په اَنطاکيه ، اِکونيوم اَؤ په لُستره کښے په ما راغلل خو مالِک زَۀ دَ هغو ټولو نه بچ کړلم .
بلکه هر څوک چه دَ مسيح عيسىٰ په يووالى کښے په ديندارئ ژوند تيرول غواړى ، هغوئ ټول به وربړولے شى .
اَؤ خراب اَؤ دوکه باز سړى به په دوکه ورکولو اَؤ دوکه خوړلو لا زيات ورانيږى .
خو تۀ په هغه خبرو چه تا زده کړے دى اَؤ دَ کُومو چه تا ته يقين درکړے شوے وو ، په دے نيت قائم اوسه چه تا هغه دَ کُومو خلقو نه زده کړے وے .
اَؤ تۀ دَ وړُوکوالى راسے دَ هغو پاکو نوشتو نه خبر يئے ، کُومے چه تا ته په عيسىٰ مسيح دَ ايمان راوړلو دَ خلاصون مُوندلو دَ پاره پوهه دربخښلے شى .
هره صحيفه دَ خُدائے دَ رُوح دَ اِلهام په وسيله ده اَؤ دَ تعليم اِلزام ، اِصلاح اَؤ صداقت دَ تربيت دَ پاره فائده مند هم .
دَ دے دَ پاره چه دَ خُدائے بنده کامل شى اَؤ دَ هر نيک کار دَ پاره بلکل تيار شى .
دَ خُدائے اَؤ دَ مسيح عيسىٰ په وړاندے چه به دَ ژوندو اَؤ دَ مړو عدالت کوى ، دَ هغۀ دَ ظاهريدو اَؤ دَ بادشاهئ په دريادولو زَۀ دَ هغۀ په نامه حُکم در کوم .
چه تۀ دَ کلام زيرے ورکوه اَؤ وخت ناوخت په دے کار کښے تيار اوسه ، اَؤ چه تعليم ورکوے نو دَ صبر سره ئے قايل اَؤ ملامت کوه اَؤ تسلى ورکوه .
ځکه چه داسے وخت به راځى چه خلق به صحيح تعليم نۀ زغمى ، بلکه دَ خپلے خوښے په مُطابق به داسے اُستاذان جوړ کړى چه هغوئ ته به هغه څۀ وښائى چه آؤريدل ئے غواړى .
اَؤ هغوئ به حق ته غوږ نۀ کيږدى اَؤ قِصو ته به پام کوى .
خو تۀ په هر حالت کښے بيدار اوسه ، سختى وزغمه ، دَ بشارت کار کوه اَؤ دَ خُدائے دَ خادم په حيث خپل خدمت پُوره کوه .
ځکه چه زَۀ اوس قُربانى کيدُونکے يم اَؤ زما دَ رُخصتيدو وخت راغلے دے .
هغه جنګ چه ما ته په دے دُنيا کښے کول وُو ، ما په ښه شان وکړو ، خپله منډه مے پُوره کړے ده اَؤ هغه ايمان چه ما ته سپارلے شوے وو ، هغه مے محفوظ ساتلے دے .
اَؤ وړاندے زما دَ پاره دَ صداقت دَ ګټے سهره کيښودے شوے ده چه عادل مُنصف ، يعنے مالِک به ئے ما له په هغه ورځ راکړى ، اَؤ يواځے ما له نه ، بلکه هغه ټولو له هم چه دَ هغۀ دَ ظاهريدو آرزُومند دى .
ما له دَ راتلو زر کوشِش وکړه .
ځکه چه دَ ديماس دا موجُوده دُنيا خوښه کړه اَؤ زَۀ ئے پريښودلم اَؤ تِسالونيکے ته لاړو اَؤ کريسکينس ګلتيه ته اَؤ تيطوس دلماتيه ته .
يواځے لُوقا ما سره دے . مرقوس ځان سره راوله ځکه چه هغه زما په خدمت کښے په کار دے .
تخيکوس مے اِفِسوس ته اَستولے دے .
کُومه چُوغه چه ما په ترواس کښے دَ کريوس کره پريښے ده ، تۀ چه راځے نو هغه اَؤ کتابُونه خاص په څرمنو ليکلى اَؤ نغښتى شوى دَ ځان سره راؤړه .
سکندر مسګر زما سره ډيرے بدے کړے دى . خُدائے به هغۀ ته خپل بدل ورکړى .
دَ هغۀ نه تۀ هم ځان ساته ، ځکه چه هغۀ زمُونږ دَ پيغام ډير مُخالفت کړے دے .
په عدالت کښے زما دَ وړُومبئ صفايئ دَ پيش کولو په وخت هيچا زما ملګرتيا ونۀ کړه بلکه ټولو زۀ يواځے پريښودلم . کاش ! چه هغوئ په دے ګُناه ونۀ نيولے شى .
خو مالِک زما مددګار وو اَؤ هغۀ ما له دا طاقت راکړو چه زما په معرفت دا زيرے په پُوره طور خور شى اَؤ ټول غير يهُوديان دا واؤرى اَؤ زَۀ دَ زمرى له کُومى نه راخلاص کړے شوم .
مالِک به ما دَ هرے بدئ نه خلاصوى اَؤ خپلے آسمانى بادشاهئ ته به مے په حفاظت رسوى . دَ هغوئ لوئى دِ تل تر تله وى آمين .
پرسکيله ، اکوله اَؤ دَ اونِسيفوروس په خاندان مے سلام ووايه .
اِراستوس په کورنتوس کښے ايسار شو اَؤ تروفيموس ما په ميليتوس کښے پريښودو ځکه چه هغه ناجوړه وو .
دَ ژمى دَ موسم نه وړُومبے تۀ ما ته دَ ځان رارسولو کوشِش وکړه . يوبولوس اَؤ پودنس ، لينوس ، کلوديه اَؤ نور ټول ورُوڼه درته سلام وائى .
مالِک دِ تاسو سره وى اَؤ په تاسو دِ دَ خُدائے فضل وى !
دا خط دَ پولوس دَ طرفه دے چه دَ خُدائے غُلام اَؤ دَ عيسىٰ مسيح رسُول دے . زَۀ دَ دے دَ پاره مُقرر کړے شوے يم چه دَ خُدائے په غوره شوو کښے دَ ايمان دَ راوړلو وسيله جوړ شم اَؤ دَ ديندارئ پُوره رښتينوالى په هغوئ څرګنده کړم .
دَ هغه بُنياد دَ تل ژوندُون اُميد دے ، اَؤ خُدائے چه هيڅکله دروغ نۀ وائى ، مُونږ سره دَ هغه ژوندُون وعده له ازل نه وکړه .
اَؤ بيا خُدائے دَ خپل ټاکلى شوى وخت په مُطابق دَ خپل پيغام په وسيله هغه ښکاره کړو . دا پيغام ما ته وسپارلے شو اَؤ زَۀ دَ خپل خلاصوُونکى خُدائے په حُکم دا آؤرم .
دا خط زَۀ دَ تيطوس په نُوم ليکم چه ما سره په شريک ايمان کښے زما رښتينے زوئے دے . دَ خُدائے پلار اَؤ زمُونږ دَ خلاصوُونکى مسيح عيسىٰ فضل اَؤ سلامتى دِ په تا وى .
ما په کريت کښے تۀ دَ دے دَ پاره پريښے وے چه تۀ پاتے شوے کار پُوره کړے اَؤ زما دَ حُکم په مُطابق ښار په ښار داسے مشران مُقرر کړے ،
چه څوک بے اِلزامه اَؤ دَ يوے ښځے خاوندان وى ، اَؤ بچى ئے ايمانداره اَؤ دَ بدچلنئ اَؤ دَ نافرمانئ دَ اِلزام نه پاک وى .
ځکه چه دَ جماعت مشر دَ خُدائے دَ کار دَ مُختار کيدو په وجه دِ بے اِلزامه وى ، چه هغه دِ نۀ خودغرضه ، نۀ غُصه ناک ، نۀ شرابى ، نۀ جګړه مار ، اَؤ نۀ دِ دَ ناجائزے ګټے حرصناک وى .
بلکه هغه دِ ميلمه پالُونکے ، نيک خواه ، تقوىٰ دار ، مُنصف مزاجه ، پاک اَؤ صبرناک وى .
کُوم کلام چه هغۀ ته ورزده کړے شوے دے ، هغه دِ دَ دے لائق وى ، چه خلق په هغۀ باور کولے شى . نو په کار دى چه مشر په دے کلام قايل وى چه هغه په صحيح تعليم ورکولو نصيحت هم کولے شى ، اَؤ مُخالفان قائل کولے هم شى .
ځکه چه ډير خلق نافرمانه ، بدزبانه اَؤ دوکه باز دى ، خاص دَ نؤو ايمان راوړُونکو يهُوديانو په مينځ کښے .
دَ دوئ خُلۀ بندول په کار دى ځکه چه دا خلق دَ ناجائزے ګټے دَ پاره ورانے خبرے ورزده کوى اَؤ دغه شان کورُونه اَؤ خيلخانے تباه کوى .
لکه چه په دوئ کښے يو پيغمبر دا وئيلى دى چه ” کريتيان هميشه دروغژن ، وحشيان ، ګيډه ور اَؤ لټان دى . “
دا ګواهى رښتيا ده ، نو هغوئ په دے ډير ملامته کوه دَ دے دَ پاره چه دَ هغوئ ايمان ټينګ شى .
اَؤ هغوئ دِ نۀ دَ يهُوديانو قيصو اَؤ دَ هغو سړو حُکمُونو ته غوږ ږدى ، چه دَ حق نه ګُمراه دى .
دَ پاکو خلقو دَ پاره ټول څيزونه پاک دى ، خو دَ ګُناه ګارو اَؤ بے اِيمانه خلقو دَ پاره هيڅ شے هم پاک نۀ دے بلکه دَ هغوئ عقل اَؤ ضمير دواړه پليت دى .
هغوئ دَ خُدائے دَ پيژندلو دعوىٰ کوى خو په عمل کښے دَ هغۀ نه اِنکار کوى ، ځکه چه هغوئ مکروه اَؤ نافرمانه دى اَؤ دَ يو نيک کار قابل هم نۀ دى .
خو تۀ هغه خبرے وربيان کړه کُومے چه دَ صحيح تعليم دَ پاره مُناسب دى ،
يعنے دا چه بُوډاګان دِ پرهيزګاره ، په خوئ درانۀ اَؤ تقوىٰ دار وى ، اَؤ دَ هغوئ ايمان اَؤ مينه اَؤ صبر دِ صحيح وى .
دغه شان دِ دَ بوډئ ګانو ښځو ظاهرى چال چلن دَ نيکانو وى ، هغوئ دِ تور لګوُونکے اَؤ زيات شراب څښونکے نۀ وى بلکه ښے خبرے ورزده کوُونکے دِ وى ،
دَ دے دَ پاره چه ځوانانو ښځو ته وښائى چه دَ خپلو خاوندانو اَؤ خپلو بچو سره دِ مينه ولرى ،
اَؤ تقوىٰ دارے ، پاک لمنے اَؤ دَ کور کار کوُونکے اَؤ مهربانى کوُونکے اَؤ دَ خپل خپل خاوند تابعدارے اوسى ، دَ دے دَ پاره چه دَ خُدائے کلام بدنام نۀ شى .
اَؤ زلمو ته هم داسے نصيحت کوه چه هغوئ دِ تقوىٰ دار شى .
په ټولو خبرو کښے خپل ځان دَ ښو کارُونو يوه نمُونه جوړه کړه ، ستا په تعليم کښے دِ پاکوالے اَؤ درُوندوالے وى .
اَؤ ستا کلام دِ دومره صحيح وى چه څوک په کښے څۀ وئيلے نۀ شى ، دَ دے دَ پاره چه مُخالف په مُونږ کښے څۀ عيب ونۀ مُومى اَؤ شرمنده شى .
غُلامانو ته نصيحت کوه چه دَ خپلو مالِکانو حُکم دِ منى اَؤ په هره خبره کښے دِ هغوئ خوشحاله ساتى اَؤ دَ هغوئ په حُکم کښے دِ هيڅ کله تکرار نۀ کوى ،
غلا دِ نۀ کوى بلکه هميشه دِ ديانتدارى په ښۀ شان ظاهروى دَ دے دَ پاره چه دَ هغوئ دَ مخه په هره خبره کښے زمُونږ دَ خلاصوُونکى خُدائے تعليم عزت ومُومى .
ځکه چه دَ خُدائے فضل دَ ټولو خلقو دَ خلاصون دَ پاره ظاهر شوے دے .
اَؤ مُونږ ته دا ښائى چه بے دينى اَؤ دُنياوى خواهشُونه پريږدُو اَؤ په موجُوده جهان کښے په پرهيزګارئ ، صداقت اَؤ ديندارئ سره ژوند تير کړُو .
اَؤ دَ هغه مُبارک اُميد ، يعنے دَ خپل لوئے خُدائے اَؤ خلاصوُونکى عيسىٰ مسيح دَ جلال دَ ظاهريدو په اِنتظار شُو ،
چا چه خپل ځان زمُونږ دَ پاره ورکړو چه مُونږ دَ هر قِسم نافرمانبردارئ نه خلاص کړى اَؤ پاک مو کړى ، اَؤ په خپل خاص ملکيت کښے مو يو داسے خلق وګرزوى کُوم چه دَ ښۀ کارُونو دَ پاره په کار آخته وى .
په پُوره اِختيار سره دغه خبرے کوه ، خلقو ته نصيحت کوه اَؤ ملامته کوه ئے . هيڅ څوک دِ هم تا ته په سپکه ونۀ ګورى .
خپلو خلقو ته دا ورياد کړه چه دَ حاکمانو اَؤ دَ اِختيار دَ خاوندانو فرمانبردارى دِ کوى اَؤ دَ هغوئ حُکم دِ منى اَؤ دَ هر ښۀ کار دَ پاره دِ تيار ولاړ وى .
دَ چا بد دِ نۀ وائى ، تکرار دِ نۀ کوى بلکه نرم مزاج دِ وى ، اَؤ دَ هر چا سره دِ ډير په صبر خبرے کوى .
ځکه چه مُونږ هم اول ناپوهه ، نافرمانه ، ګُمراه اَؤ دَ قِسما قِسم خواهشاتو اَؤ دَ عيش و عشرت بنديان وُو اَؤ په بد خواهئ اَؤ په حسد کښے مو ژوند تيروو ، دَ نفرت لائق وُو اَؤ دَ يو بل نه مو نفرت کاوو .
خو هر کله چه زمُونږ خلاصوُونکى خُدائے فضل وکړو اَؤ دَ اِنسان سره دَ هغۀ مينه ظاهره شوه ،
نو هغۀ مُونږ له خلاصُون راکړو ، خو دَ صداقت دَ هغه ښۀ کارُونو په سبب نه ، کُوم چه مُونږ په خپله کړى وُو ، بلکه دَ خپل رحمت په مُطابق اَؤ دَ نوى پيدايښت په وينځلو اَؤ دَ رُوحُ القُدس زمُونږ دَ بيا دَ نوى کولو په وسيله .
خُدائے رُوحُ القُدس زمُونږ دَ خلاصوُونکى عيسىٰ مسيح په وسيله په مُونږ ډير زيات نازل کړو ،
دَ دے دَ پاره چه مُونږ دَ هغۀ په فضل صادِق کړے شُو اَؤ دَ تل دَ ژوندُون دَ اُميد وارثان شُو .
دا خبره رښتيا ده اَؤ زَۀ غواړم چه تۀ دَ دے خبرو تاکيد وکړے دَ دے دَ پاره چه چا چه په خُدائے ايمان راوړے دے ، هغوئ په ښو کارُونو کښے دَ بوختيدو خيال وکړى . دا کارُونه غوره اَؤ دَ اِنسان دَ پاره سُود من دى .
خو دَ بے وقوفئ په بحثُونو ، نسب نامو اَؤ جګړو اَؤ دَ هغه جنګُونو نه چه دَ شريعت په حقله جوړيږى ، ځان ساته ، ځکه چه دا لا حاصله اَؤ بے فائدے دى .
دوه ځلے نصيحت کوه خو بيا دَ بدعتى سړى نه ځان ساته .
اَؤ په دے پوهه شه چه داسے سړے بے لارے شوے دے اَؤ خپل ځان ئے مُجرم کړے دے ځکه چه په ګُناه کښے ژوند تيروى .
هر کله چه زَۀ تا ته ارتِماس يا تخيکوس دروليږم نو نيکوپوليس ته دَ راتلو کوشِش وکړه ځکه چه ما هلته دَ ژمى تيرولو نيت کړے دے .
دَ شرعے عالم زيناس اَؤ اپولوس دَ را استولو کوشِش وکړه ، په دے شان چه هغوئ ته دَ څۀ څيز کمے رانۀ شى .
اَؤ زمُونږ خلق دِ هم په ښۀ کارُونو کښے آخته وى ، دَ دے دَ پاره چه حاجت پيښ شى نو ورسره څۀ وى ، اَؤ بے کاره دِ نۀ کښينى .
زما ټول ملګرى تا ته سلام وائى . چه مُونږ دَ ايمان دَ مخه خپل ګڼى ، هغوئ ته زمُونږ سلام وايه . په تاسو ټولو دِ دَ خُدائے فضل جارى وى .
دَ پولوس له طرفه چه دَ مسيح عيسىٰ له خاطره په قيد کښے دے اَؤ دَ ورور تيموتيوس له طرفه ، خپل ګران اَؤ ملګرى فيليمون ته ،
اَؤ خور افيه اَؤ خپل ملګرى اَؤ دَ مسيح سپاهى ارخيپوس اَؤ دَ فيليمون دَ کور دَ جماعت په نُوم ،
زمُونږ دَ خُدائے پلار اَؤ مالِک عيسىٰ مسيح دَ طرفه دِ فضل اَؤ سلامتى تاسو ته حاصله وى .
زَۀ هميشه دَ خپل خُدائے شکر کوم اَؤ تا په خپلو دُعاګانو کښے يادوم ،
ځکه چه ما ستا دَ هغه مينے اَؤ ايمان په حال آؤريدو چه تۀ ئے دَ ټولو پاکانو اَؤ عيسىٰ مسيح سره لرے ،
دَ دے دَ پاره چه ستا دَ ايمان شراکت زمُونږ دَ هر خوئ په پيژندو کښے دَ مسيح دَ پاره اثر ولرى .
ځکه چه اَئے وروره ! ما ته ستا په مينه ډيره خوشحالى اَؤ تسلى شوے ده ځکه چه ستا په سبب دَ پاکانو زړُونه تازه شوى دى .
نو اګر که زَۀ په مسيح کښے ښۀ زړه ور يم چه تا ته دِ مُناسب حُکم درکړم ،
خو ما ته دا زياته غوره ښکارى چه زَۀ بوډا پولوس بلکه په دے وخت کښے دَ مسيح عيسىٰ له خاطره چه په قيد کښے يم ،
دَ مينے په سبب درته دا سوال کوم چه دَ خپل زوئے اونيسيموس په حقله ، څوک چه دَ قيد په حالت کښے په رُوحانى طور زما نه پيدا شو ، درته دا خواست کوم .
اول خو هغه ستا دَ څۀ کار نۀ وو ، ولے اوس ستا اَؤ زما دواړو دَ کار دے .
نو ما په خپله هغه ، يعنے زما دَ سترګو تور ، تا ته دراستولے دے .
هغه خو ما ځان سره پاتے کول غوښتۀ دَ دے دَ پاره چه ستا له طرفه زما خدمت وکړى ، چه دَ زيرى دَ خاطره په دے قيد کښے يم .
خو ستا دَ مرضئ نه بغير ما هيڅ داسے کار کول ونۀ غوښتل ، دَ دے دَ پاره چه ستا نيک کار دَ مجبورئ په وجه نه ، بلکه دَ خوشحالئ سره وى .
ځکه چه کيدے شى چه اونيسيموس ستا نه دَ دے دَ پاره لږ وخت له جُدا شوے وى چه بيا تل دَ تا سره وى .
خو اوس ئے دَ غُلام په شان نه ، بلکه دَ غُلام نه غوره ، يعنے دَ يو خوږ ورور په شان چه هغه په ما ډير ګران دے ، ځکه چه هغه غُلام هم اَؤ په مالِک کښے ورور هم دے ، نو ځکه په تا دِ هم ډير زيات ګران وى .
نو کۀ تۀ ما خپل شريک ګڼے نو دَئے داسے قبُول کړه لکه ما ،
اَؤ که دَۀ چرے ستا څۀ نُقصان کړے وى اَؤ يا پرے ستا څۀ پور وى نو هغه ما پسے وليکه .
زَۀ پولوس درته دا په خپل لاس ليکم چه په خپله به ئے ادا کړم ، اَؤ دَ دے وينا هيڅ جاجت نِشته چه زما چه په تا څۀ پور دے هغه هم تۀ ئے .
اَئے وروره ! دَ مالِک دَ خاطره په ما مهربانى وکړه اَؤ په مسيح کښے دَ يو ورور په حيثيت په دے کار کښے ما خوشحاله کړه .
تا ته په ليکلو زما باور دے چه تۀ به زما درخواست پُوره کړے ، بلکه دَ هغے نه هم زيات .
دَ دے نه علاوه زما دَ ايساريدو دَ پاره يوه کوټه تياره کړئ ځکه چه زما اُميد دے چه ستاسو خلقو دَ دُعاګانو په جواب کښے خُدائے به مے برى کړى اَؤ تاسو ته به مے درورسوى .
اِپفراس چه دَ مسيح له خاطره ما سره قيدى دے تا ته سلام وائى ،
اَؤ مرقوس ، اريسترخوس ، ديماس اَؤ لُوقا هم چه په کار کښے ما سره ملګرى دى .
زمُونږ دَ مالِک عيسىٰ مسيح فضل دِ ستاسو ټولو سره وى .
په تيره زمانه کښے خُدائے زمُونږ دَ پلارانو نيکُونو سره ډير ځله په مُختلفو طريقو سره دَ نبيانو په معرفت خبرے وکړلے .
خو په دے آخره زمانه کښے ئے مُونږ سره دَ خپل زوى په معرفت کلام وکړو چه هغه ئے دَ ټولو څيزُونو وارِث وګرزولو اَؤ دَ هغۀ په وسيله ئے هم ټول کائنات پيدا کړل .
چه هغه دَ خُدائے دَ جلال مظهر اَؤ دَ هغۀ دَ ذات عکس دے اَؤ ټول څيزُونه دَ خپل قُدرت په کلام سمبالوى . هغۀ ګُناهُونه پاک کړل اَؤ په آسمان کښے دَ قادرِ مُطلق خُدائے په ښى لاس کښيناستو .
نو داسے ئے زوئے له فرښتو نه دومره غوره شو څومره چه هغۀ په ميراث کښے دَ هغوئ نه لوئے نُوم مُوندلے وو .
هيڅ کله هم خُدائے کُومے فرښتے ته دا نۀ دى وئيلى چه : ” تۀ زما زوئے يئے ، ما نن اظهار کړے . “ اَؤ بيا دا چه : ” زَۀ به دَ هغۀ پلار يم اَؤ هغه به زما زوئے وى . “
اَؤ بيا چه خُدائے خپل اول پيدا شوے ، يعنے عيسىٰ ، دنيا ته راولى نو وائى چه : ” دَ خُدائے ټولے فرښتے دِ هغۀ ته سجده وکړى . “
اَؤ دَ فرښتو په باب کښے وائى چه : ” هغه دَ خپلو فرښتو نه بادُونه جوړ وى اؤ دَ خپلو خادمانو نه دَ اور شُغلے جوړوى . “
خو دَ خپل زوى په حقله وائى چه : ” اَئے خُدايه ! ستا تخت به تل تر تله وى اَؤ ستا دَ بادشاهئ امسا دَ صداقت امسا ده .
تا دَ صداقت سره مينه اَؤ دَ بدکارئ نه نفرت وکړو ، په دے وجه خُدائے ، يعنے ستاسو خُدائے ، تۀ په تيلو مسح کړلے اَؤ دَ خپلو ملګرو په نسبت ئے زيات خوشحاله کړلے . “
اَؤ بيا دا چه : ” اَئے مالِکه ! تا دَ مزکے بُنياد له ازل نه کيښودو اَؤ آسمان ستا دَ لاس کاريګرى ده .
هغه به فنا شى خو تۀ به باقى پاتے يئے ، اَؤ هغه به ټول دَ جامو په شان زاړۀ شى .
تۀ به هغه دَ چُوغے په شان راونغاړے اَؤ دَ جامو په شان به بدل کړے شى . خو تۀ هم هغه ئے اَؤ ستا کالُونه به ختم نۀ شى . “
خو خُدائے په فرښتو کښے دَ چا په باب کښے کله وئيلى وُو چه : ” تۀ زما ښى لاس ته کښينه تر څو چه زَۀ ستا دُښمنان دَ پښو دَ لاندے دُنکاچه نۀ کړم . “
فرښتے څۀ دى ؟ هغوئ ټول خدمت ګُزار رُوحُونه دى کُوم چه دَ هغه خلقو دَ خدمت دَ پاره راليږلى شوى دى څوک چه دَ خلاصُون وارثان دى .
دَ دے دَ پاره کُومے خبرے چه مُونږ آؤريدلى دى په هغوئ نور هم په زړۀ فکر کول په کار دى ، دَ دے دَ پاره چه دَ هغے نه په ښوئيدو لرے لاړ نۀ شُو .
ځکه چه کُوم کلام چه دَ فرښتو په معرفت وئيلے شوے وو کله چه هغه قائم پاتے شو اَؤ دَ هرے خطا اَؤ نافرمانئ ټيک ټيک سزا ورکړے شوه ،
نو بيا دَ دومره لوئے خلاصُون نه په غافل پاتے کيدو مُونږ څنګه بچ کيدے شُو ؟ کُوم خلاصُون چه وړُومبے دَ مالِک په وينا وشو اَؤ آؤريدُونکو مُونږ ته ثابت کړو .
اَؤ ورسره خُدائے هم په نخښو اَؤ په عجيبه کارُونو اَؤ قِسما قِسم مُعجزو ګواهى ورکوله اَؤ دَ خپلے مرضئ په مُطابق ئے دَ رُوحُ القُدس دَ نعمتُونو په تقسيم کولو ورسره شاهدى وکړه .
خُدائے هغه راتلُونکے جهان دَ کُوم چه مُونږ ذکر کوُو ، دَ فرښتو تابع نۀ کړو .
بلکه يو ځائے ئے داسے وئيلے دى چه : ” اِنسان څۀ څيز دے چه تۀ دَ هغۀ خيال کوے ؟ دَ هغۀ اَؤلاد څۀ څيز دے چه تۀ په هغۀ نظر ساتے ؟
تا هم هغه دَ لږ وخت دَ پاره دَ فرښتو نه څۀ لږ کم کړو ، تا په هغۀ دَ جلال اَؤ عزت تاج کيښودو
اَؤ تا ټول څيزُونه دَ هغۀ تابع اَؤ دَ پښو لاندے کړى دى . “ نو بيا چه په کُوم شان هغه ټول څيزُونه دَ هغۀ تابع کړل نو هغۀ هيڅ څيز داسے پرے نۀ ښودو چه هغه ئے دَ هغۀ تابع کړے نۀ وى ، خو مُونږ تر اوسه ټول څيزُونه دَ هغۀ تابع نۀ وينُو .
البته عيسىٰ ګورُو کُوم چه له فرښتو څۀ لږ کم کړے شو ، چه دَ مرګ دَ تکليف دَ زغملو په سبب ورته دَ جلال اَؤ عزت تاج په سر کړے شو چه دَ خُدائے په فضل سره مسيح دَ هر يو سړى دَ پاره مړ شى .
ځکه چه ټول څيزُونه دَ خُدائے دَ پاره دى اَؤ چه دَ خُدائے په وسيله ټول څيزُونه دى نو هغۀ له هم دا مُناسب وُو چه هر کله چه ډير زامن په جلال کښے داخل کړى نو دَ هغوئ دَ خلاصُون بانى ، يعنے عيسىٰ ، دَ تکليفُونو په وسيله کامل کړى .
ځکه چه پاکوُونکے اَؤ پاکيدُونکے ټول دَ يو اصل نه دى ، ځکه خو عيسىٰ هغوئ ته په ورور وئيلو نۀ شرميږى .
دَ دے دَ پاره هغه فرمائى چه : ” زَۀ به ستا نُوم خپلو ورُوڼو ته بيان کړم ، په جماعت کښے به ستا حمد ثنا ووايم . “
اَؤ بيا دا چه : ” زَۀ به په هغۀ باور ساتم . “ اَؤ بيا دا چه : ” ګوره ! زَۀ دَ هغه بچو سره چه خُدائے ما ته راکړل موجُود يم . “
بيا لکه چه دَ هغۀ بچى اِنسانان دى ، دغه شان عيسىٰ هم اِنسان شو دَ دے دَ پاره چه دَ مرګ په وسيله هغه څوک چه په مرګ ئے قُدرت حاصل وو ، يعنے اِبليس ، تباه کړى ،
اَؤ څوک چه ټول عُمر دَ مرګ دَ ويرے په غُلامئ کښے ګرفتار وُو ، هغوئ خلاص کړى .
ځکه چه په حقيقت کښے هغه دَ فرښتو نه ، بلکه دَ اِبراهيم دَ نسل مدد کوى .
هم دغه وجه ده چه عيسىٰ ته په هر لحاظ دَ خپلو ورُوڼو په شان جوړيدل په کار وُو چه هغه دَ خُدائے په خدمت کولو کښے داسے لوئے کاهن شى چه زړۀ سواندے اَؤ وفادار وى ، اَؤ دَ خلقو دَ ګُناهُونو کِفاره ورکړى .
ځکه چه هغه په خپله وآزمائيلے شو نو هغه دَ هغوئ مدد کولے شى څوک چه آزمائيلے کيږى .
نو اَئے پاکو ورُوڼو ! تاسو چه په آسمانى بلنه کښے شريک يئ ، په هغه رسُول اَؤ مشر کاهن عيسىٰ غور وکړئ دَ چا چه مُونږ اِقرار کوُو .
خُدائے هغه مُقرر کړو اَؤ هغه دَ خُدائے وفادار پاتے شو لکه څنګه چه مُوسىٰ دَ خُدائے په ټول کور کښے وفادار وو .
ځکه چه هغه دَ مُوسىٰ نه دومره زيات دَ عزت خاوند وګڼلے شو څومره چه دَ کور جوړوُونکے له کور نه زيات عزتمن وى .
ځکه چه دَ هر يو کور څوک نه څوک جوړوونکے وى ، خو چا چه ټول څيزُونه جوړ کړل هغه خُدائے دے .
مُوسىٰ خو دَ خُدائے په ټول کور کښے دَ خادم په شان ديانتدار وو دَ پاره دَ دے چه دَ راتلُونکو خبرو په باب کښے ګواهى ورکړى .
خو مسيح دَ زوى په حيثيت دَ خُدائے دَ کور مُختار دے ، اَؤ دَ خُدائے کور مُونږ يو خو په دے شرط چه دَ خپلے زړه ورتيا اَؤ اُميد فخر تر آخره ټينګ قائم وساتُو .
نو بيا لکه چه څنګه رُوحُ القُدس فرمائى : ” که تاسو نن دَ هغۀ آواز واؤرئ ،
نو خپل زړُونه مه سختوئ څنکه چه دَ غُصے راوستو په وخت مو دَ آزميښت په ورځ په بيابان کښے کړى وُو ،
چرته چه ستاسو پلارُونو نيکُونو زما جاج اَؤ آزميښت وکړو اَؤ څلويښت کاله پورے ئے زما کارُونه وليدل .
ځکه زَۀ دَ هغے پيړئ نه خفه شوم اَؤ ما ووئيل چه دَ دوئ زړُونه هميشه ګُمراه کيږى اَؤ هغوئ زما لارے ونۀ پيژندلے .
ځکه ما په خپل غضب کښے قسم وخوړلو چه دوئ به زما په آرام کښے داخليدے نۀ شى . “
نو ورُوڼو ! خبردار شئ ، په تاسو کښے دِ دَ چا داسے بد اَؤ بے ايمانه زړۀ نۀ وى چه دَ ژوندى خُدائے نه وګرزى .
بلکه تر کُومه پورے چه دَ نن ورځ وئيلے کيږى ، هره ورځ په خپلو کښے نصيحت کوئ چه په تاسو کښے څوک دَ ګُناه په تيندک خوړلو کښے سخت زړے نۀ شى .
ځکه چه مُونږ په مسيح کښے شريک شوى يُو خو هله چه په خپل اولنى باور تر آخره ټينګ قائم پاتے شُو .
لکه چه صحيفے وائى چه : ” که تاسو نن دَ هغۀ آواز واؤرئ ، نو خپل زړُونه هغسے مه سختوئ لکه چه مو دَ غُصے راوستو په وخت کړى وُو . “
نو کُومو خلقو دَ غږ په آؤريدو غُصه ور وسته ؟ آيا هغه ټول نۀ وُو څوک چه دَ مُوسىٰ په وسيله دَ مصر نه وتلى وُو څۀ ؟
اَؤ هغه دَ کُومو خلقو نه تر څلويښتو کالو پورے خفه وو ؟ آيا دَ هغوئ نه نه ، چا چه ګُناه وکړه اَؤ دَ هغوئ مړى په بيابان کښے پراتۀ وُو ؟
اَؤ دَ چا په باب کښے هغۀ قسم وخوړلو چه ” هغوئ به زما په آرام کښے داخليدے نۀ شى ؟ “ هغه چا چه نافرمانى وکړه .
غرض دا چه مُونږ وينُو چه هغوئ ځکه داخليدے نۀ شول چه ايمان ئے راوړے نۀ وو .
نو بيا چه دَ خُدائے په آرام کښے دَ داخليدو لوظ باقى دے نو مُونږ ته ويريدل په کار دى ، هسے نه چه په تاسو کښے څوک پاتے شوے معلُوم شى .
لکه چه مُونږ ته زيرے واؤرولے شو هم هغوئ ته دَ خوشحالئ خبر واؤرولے شو ، خو آؤريدلى کلام هغوئ ته ځکه فائده ورنۀ کړه چه آؤريدُونکو په ايمان سره په خپلو زړُونو کښے قبُول نۀ کړو .
اَؤ مُونږ چه ايمان راؤړو په هغه آرام کښے داخليږو لکه څنګه چه خُدائے ووئيل چه : ” ما په خپل غضب کښے قسم وخوړلو چه هغوئ به زما په آرام کښے داخل نۀ شى . “
اګر که دَ خُدائے کار دَ هغه وخت نه ختم شوے وو دَ کله نه چه هغۀ دُنيا پيدا کړے وه . لکه چه هغۀ دَ اُوومے ورځے په باب کښے په يوه موقع داسے ووئيل چه : ” خُدائے خپل ټول کارُونه پُوره کړل اَؤ په اُوومه ورځ ئے آرام وکړو . “
اَؤ يو ځل بيا په دے ځائے کښے ليک دى چه : ” هغوئ به زما په آرام کښے داخليدے نۀ شى . “
چا چه په شروع کښے دا زيرے واؤريدو نو هغوئ په هغه آرام کښے داخل نۀ شول ځکه چه هغوئ نافرمانى وکړله ، خو بعضے خلق داسے دى چه په دے کښے به داخليدے شى .
نو بيا خُدائے يوه خاص ورځ مُقرره کړه اَؤ له دومره مُودے نه پس ئے دَ داؤد په کتاب کښے ورته ” دَ نن ورځ “ ووئيل ، لکه چه وړُومبے وئيلے شوى دى چه : ” که تاسو نن دَ هغۀ آواز واؤرئ نو خپل زړُونه سختوئ مه . “
اَؤ که يشوع هغوئ په آرام کښے داخل کړى وے نو خُدائے به دَ هغے نه پس دَ بلے ورځے ذکر نۀ کاوو .
نو بيا دَ خُدائے دَ خلقو دَ پاره آرام لکه دَ سبت ورځ باقى ده .
ځکه څوک چه دَ خُدائے په آرام کښے داخل شى ، هغه هم دَ خُدائے په شان دَ خپلو کارُونو نه آرام وکړى .
نو راځئ چه مُونږ په هغه آرام کښے دَ داخليدو داسے کوشش وکړُو چه دَ هغوئ په شان په نافرمانئ کولو هيڅوک پرے نۀ وزى .
ځکه چه دَ خُدائے کلام ژوندے اَؤ اثرناک اَؤ دَ هرے يوے دوه مخے تُورے نه زيات تيرۀ دے ، چه دَ اِنسان دَ ځان اَؤ رُوح نه تيريږى اَؤ اَندام اَندام اَؤ مغز مغز جُدا کوى اَؤ دَ زړۀ په خيالُونو اَؤ اِرادو تحقيق کوى .
اَؤ دَ خُدائے نه دَ خلقو هيڅ څيز پټ نۀ دے بلکه دَ چا سره چه زمُونږ حساب دے ، دَ هغۀ په نظر کښے ټول څيزُونه څرګند اَؤ بے پړدے دى .
نو بيا چه مُونږ داسے لوئے مشر کاهن لرُو ، يعنے عيسىٰ دَ خُدائے زوئے چه دَ خُدائے حضُور ته لاړو ، نو راځئ چه مُونږ دَ خپل ايمان په اِقرار ټينګ پاتے شُو .
ځکه چه زمُونږ داسے مشر کاهن نۀ دے چه زمُونږ په کمزورتياؤ کښے همدرد کيدے نۀ شى بلکه هغه په ټولو خبرو کښے زمُونږ په شان وآزمئيلے شو خو بيا هم بے ګُناه پاتے شو .
نو راځئ چه مُونږ دَ خدائے دَ فضل دَ تخت په وړاندے په زړه ورتيا يُون کوو چه په مُونږ رحم وشى اَؤ هغه فضل حاصل کړُو کُوم چه دَ حاجت په وخت زمُونږ مدد وکړى .
هر مشر کاهن دَ خلقو نه چُوڼ کړے شى اَؤ دَ خلقو دَ پاره دَ هغه خبرو دَ پاره مُقررولے شى کُومے چه دَ خُدائے سره تعلق لرى چه دَ ګُناهونو دَ پاره نذرانے اَؤ قُربانئ پيش کړى .
اَؤ هغه دَ ناپوهه اَؤ ګُمراهانو سره په نرمئ سره دَ پيش کيدو جوګه وى ځکه چه هغه په خپله هم په کمزورتياؤ کښے ګير دے .
په دے وجه لکه څنګه چه هغه دَ خلقو دَ پاره دَ ګُناهُونو قُربانى ورکوى هم هغه شان دِ دَ خپل ځان دَ پاره ورکړى .
اَؤ هيڅوک په خپله دا عزت نۀ شى مُوندلے تر څو چه دَ هارُون په شان دَ خُدائے له طرفه ونۀ بللے شى .
دغه شان مسيح هم دَ مشر کاهن عزت پخپله ونۀ مُوندلو بلکه هغه چا ورکړو چا چه ورته وئيلى وُو چه : ” تۀ زما زوئے ئے ، ما نن اِظهار کړے . “
لکه چه هغه په بل ځائے کښے وائى چه : ” ته دَ ملکِ صِدق په شان تل تر تله کاهن يئے . “
څۀ وخت چه عيسىٰ په مزکه ژوند تيرولو نو هغۀ په زوره زوره چغے کړے اَؤ اوښکے ئے بهيدلے ، خُدائے ته ئے دُعا ګانے اَؤ زارئ وکړے چا چه هغه له مرګ نه بچ کولے شو ، اَؤ خُدائے ترسئ اَؤ دَ ځان وقف کولو په وجه خُدائے دَ هغۀ واؤريدو .
اَؤ سره دَ زوئے والى هغۀ تکليفُونه دَ زغملو سره فرمانبردارى زده کړله .
اَؤ چه کامل کړے شو نو دَ خپلو ټولو فرمانبردارانو دَ پاره دَ تل خلاصُون باعث وګرزيدو .
اَؤ هغۀ ته دَ خُدائے له طرفه دَ ملکِ صِدق په شان دَ مشر کاهن لقب ورکړے شو .
دَ دے په باب کښے مُونږ ته ډيرے خبرے کول دى چه په هغوئ پوهيدل ګران دى ځکه چه تاسو په اُوچت آؤريدو عادت شوى نۀ يئ .
دَ وخت په مُطابق خو تاسو له اُستاذ کيدل په کار وُو خو اوس دَ دے خبرے حاجت دے چه څوک دَ خُدائے دَ کلام اِبتدائى اُصول تاسو ته بيا وښائى ، اَؤ دَ سخت خوراک په ځائے تاسو ته دَ پيو څښلو حاجت پيښ شو .
څوک چه پئ وڅښى ، هغه ماشُوم دے اَؤ ماشُوم په ښۀ اَؤ په بد نۀ پوهيږى .
اَؤ سخت خوراک دَ پاخۀ عُمر خلقو دَ پاره وى چه په تجربے سره دَ دے جوګه شوى دى چه په ښۀ اَؤ په بد پوهه شى .
نو راځئ چه دَ مسيح دَ تعليم اِبتدائى خبرے پريږدُو اَؤ دَ کمال په لور قدم وړاندے کړُو . اَؤ دَ بے فائدے کارُونو نه په توبه کولو ، اَؤ په خُدائے دَ ايمان راوړلو
اَؤ دَ بپتسمو اَؤ لاس کيښودلو اَؤ له مړو نه دَ بيا ژوندى کيدلو اَؤ دَ تل عدالت دَ تعليم بُنياد سر دوباره نۀ ږدُو .
اَؤ که خُدائے غواړى نو مُونږ به هم دغه کوُو .
ځکه چه دَ کُومو خلقو زړُونه يو ځل روښانه شول اَؤ هغوئ دَ آسمانى بخښنے خوند وڅښلو اَؤ په رُوحُ القُدس کښے شريک شول
اَؤ دَ خُدائے دَ غوره کلام اَؤ دَ راتلُونکى جهان دَ قوتُونو مزه ئے واخسته ،
که چرے هغوئ مُرتد شى نو هغوئ دَ توبے دَ پاره بيا نوے کول ناممکنه ده ، ځکه چه هغوئ دَ خُدائے زوئے له خپله طرفه په دويم ځل په سولئ کوى اَؤ ښکاره ئے شرموى .
ځکه چه کُومه مزکه دَ هغه باران اوبۀ وڅښى کُوم چه په هغے بيا بيا کيږى اَؤ دَ دهقان دَ پاره فائده من فصل پيدا کوى دَ چا له طرفه چه دَ هغے کرونده هم کيږى ، هغه مزکه دَ خُدائے له طرفه برکت مُومى .
اَؤ که هغه مزکه اَزغى اَؤ جاړے زرغونوى نو بے فائدے ده اَؤ لعنت ته نزدے ده اَؤ انجام ئے سوزول دى .
زما ملګرو ! اګر که مُونږ دا خبرے کوُو بيا هم ستاسو په باب کښے دَ دے نه غوره اَؤ دَ خلاصُون ورکوُونکو خبرو يقين لرُو .
ځکه چه خُدائے بے اِنصافه نۀ دے چه هغه ستاسو کار اَؤ هغه مينه هيره کړى چه دَ هغۀ دَ نُوم دَ خاطره مو داسے ظاهره کړه چه دَ پاکانو خدمت مو وکړو اَؤ کوئ ئے هم .
اَؤ مُونږ دَ دے خبرے آرزومند يُو چه په تاسو کښے دِ هر څوک په پُوره اُميد سره تر آخره هم دغه شان کوشِش ظاهروى ،
دَ دے دَ پاره چه سُست نۀ شئ بلکه دَ هغوئ په شان شئ څوک چه دَ ايمان اَؤ زغم په وجه دَ لوظ وارثان کيږى .
لکه چه خُدائے دَ اِبراهيم سره دَ لوظ کولو په وخت دَ قسم خوړلو دَ پاره هيڅوک دَ ځان نه لوئے بيا نۀ مُوندلو ، نو په خپل ځان ئے قسم وخوړلو .
وئے فرمائيل چه ” زَۀ به تا ته په رښتيا په برکتُونو برکتُونه دربخښم اَؤ ستا اَؤلاد به ډير زياتوم . “
اَؤ دغه شان په صبر کولو اِبراهيم دَ لوظ څيزُونه حاصل کړل .
خلق خو دَ ځان نه دَ لوئے قسم خورى اَؤ دَ هغوئ دَ هر يو بحث آخرى ثبوت دَ قسم سره وى .
خُدائے چا سره چه لوظ کړے وو ، هغۀ هغوئ ته دا باور ورکول غوښتل چه دَ هغۀ اِرادے بدليدے نۀ شى ، ځکه هغۀ دَ لوظ نه علاوه قسم هم وخوړلو .
چُنانچه دَ خُدائے لوظ اَؤ دَ خُدائے قسم دوه داسے څيزُونه دى چه بدليدے نۀ شى ځکه چه دَ هغوئ په باب کښے خُدائے دروغ نۀ شى وئيلے . اوس چه مُونږ په هغۀ کښے پناه واخسته ، ډيره په زړه ورتيا سره هغه اُميد نيولے شُو چه زمُونږ په مخکښے کيښودے شوے دے .
دا اُميد زمُونږ دَ ځان دَ پاره دَ يو داسے لنګر کار کوى چه پوخ اَؤ قائم دے اَؤ دَ آسمان دَ پردے دَ ننه پاکترين مقام ته هم رسيدلے دے .
چرته چه عيسىٰ دَ تل دَ پاره دَ ملکِ صِدق دَ طريقے په مُطابق دَ مشر کاهن جوړيدو سره زمُونږ نه مخکښے اَؤ زمُونږ دَ خاطره لاړو .
اَؤ ملکِ صِدق دَ شاليم بادشاه ، دَ عظيم خُدائے کاهن وو . کله چه اِبراهيم بادشاهانو له شکست ورکړو اَؤ واپس راتلو نو ملکِ صِدق دَ هغۀ هر کلے وکړو اَؤ دَ هغۀ دَ پاره ئے برکت وغوښتو .
هغۀ ته اِبراهيم دَ ټولو څيزُونو عُشر ورکړو . دَئے اول خو دَ خپل نُوم دَ معنىٰ په مُطابق ” دَ صداقت بادشاه “ دے اَؤ بيا دَ شاليم ، يعنے ” دَ صُلح بادشاه . “
په پاک کلام کښے نۀ خو دَ ملکِ صِدق دَ پلار څۀ ذکر شته ، نۀ دَ مور اَؤ نۀ دَ پلار نيکۀ اَؤ نۀ دَ هغۀ دَ پيدايښت اَؤ نۀ دَ مرګ بيان مُوندلے کيږى ، دغه شان هغه دَ خُدائے دَ زوئے په شان تل تر تله کاهن دے .
نو بيا غور وکړئ چه دا څۀ رنګ مشر وو چا ته چه دَ قوم نيکۀ اِبراهيم دَ غنيمت دَ ښۀ نه ښۀ مال عُشر ورکړو .
اوس دَ لاوى په اَؤلاد کښے چه څوک دَ کاهنتوب عُهده مُومى ، هغوئ ته حُکم دے چه دَ اُمت ، يعنے دَ خپلو ورُوڼو نه اګر که هغه دَ اِبراهيم له نسل نه وى ، دَ شريعت په مُطابق دِ عُشر آخلى .
خو اګر که دَ ملکِ صِدق نسب دَ هغوئ نه جُدا دے ، هغۀ دَ اِبراهيم نه عُشر واخستو چه ورسره لوظُونه کړى شوى وُو ، نو دَ هغۀ دَ پاره ئے برکت وغوښتو .
اَؤ په دے کښے دويمه خبره نِشته چه ورکوټے له لوئے نه برکت مُومى .
اَؤ دلته خو کاهن چه مړ کيدُونکے دے عُشر آخلى ، خو هلته ئے ملکِ صِدق آخلى دَ چا په حق کښے چه ګواهى ورکولے کيږى چه ژوندے دے .
نو بيا مُونږ وئيلے شُو چه لاوى چه عُشر آخلى دَ اِبراهيم په وسيله عُشر ورکړو .
ځکه چه څۀ وخت چه ملکِ صِدق دَ اِبراهيم هر کلے وکړو نو لاوى تر هغه وخته پورے پيدا شوے نۀ وو ، نو داسے وئيلے شُو چه دَ نيکۀ اِبراهيم په وجُود کښے وو .
نو بيا دَ لاوى کاهنانو په طريقه قوم ته شريعت ورکړے شوے وو اَؤ که دَ هغۀ دَ طريقے په مُطابق دَ قوم خلق کامل کيدے شول نو دَ دے حاجت نۀ وو چه بل قِسم کاهن مقرر کړے شى ، يعنے داسے کاهن چه دَ ملکِ صِدق په طريقه وى اَؤ دَ هارون په طريقه نۀ وى .
اَؤ چه کاهنتوب بدل شو نو دَ شريعت بدليدل هم ضرورى دى .
ځکه چه دَ چا په باب کښے چه دا خبرے کولے شى ، هغه دَ بلے قبيلے دے په کُومه کښے چه هيچا هم دَ قُربانګاه خدمت نۀ دے کړے .
يعنے ظاهره ده چه زمُونږ مالِک له يهُوداه دَ قبيلے نه پيدا شو اَؤ دَ دے قبيلے په باب کښے مُوسىٰ دَ کاهنتوب هيڅ ذکر نۀ دے کړے .
نو زمُونږ دعوىٰ نوره هم صفا ښکاره شوه چه دَ ملکِ صِدق په شان يو بل داسے کاهن پيدا کيدُونکے وو ،
څوک چه دَ جسمانى حُکمُونو دَ شريعت په مُطابق نه ، بلکه دَ غير فانى ژوندُون دَ قُوت په مُطابق وټاکلے شو .
ځکه چه دَ هغۀ په حق کښے دا ګواهى ورکړے شوے ده چه : ” تۀ به دَ ملکِ صِدق په طريقه تل تر تله کاهن يئے . “
غرض دا چه اول حُکم دَ کمزورئ اَؤ دَ بے فائدے کيدو په وجه منسُوخ شو ،
ځکه چه شريعت هيڅ څيز کامل کړے نۀ دے اَؤ دَ هغۀ په ځائے ئے يوه غوره اُميد کيښودو چه دَ هغۀ په وسيله مُونږ خُدائے ته نزدے کيدے شُو .
اَؤ دَ مسيح مُقرر کيدل بغير دَ قسمه ونۀ شو ، ولے چه هغوئ خو بغير دَ قسمه کاهنان مُقرر شوى دى
خو دَئے دَ قسم سره دَ خُدائے دَ طرفه مُقرر شو چه هغۀ دَ دۀ په باب کښے ووئيل چه : ” مالِک قسم خوړلے دے اَؤ دَ هغۀ نه به ګرزى نه چه تۀ تل تر تله کاهن يئے . “
دَ دے دَ پاره عيسىٰ دَ يو غوره وعدے ضامن شو .
دَ کاهنانو شمير ځکه زيات شو چه هغوئ دَ مرګ په وجه په خپلے عُهدے باندے قائم پاتے کيدے نۀ شُو .
خو عيسىٰ تل تر تله ژوندے پاتے کيږى ، نو ځکه هغه داسے کاهن دے چه دَ هغۀ په ځائے بل هيڅوک نۀ مُقرر کيږى .
دَ دے دَ پاره چه څوک دَ دَۀ په وسيله خُدائے ته راځى هغه هغوئ ته پُوره پُوره خلاصُون ورکولے شى ځکه چه هغه دَ هغوئ دَ شفاعت دَ پاره هميشه ژوندے دے .
ځکه چه دغه شان مشر کاهن زمُونږ هم په کار دے چه هغه پاک اَؤ بے ريا اَؤ بے داغه وى ، اَؤ له ګُناه ګارانو نه جُدا کړے اَؤ له آسمانُونو نه اُوچت کړے شوے وى .
اَؤ دَ هغه مشرانو کاهنانو په شان دے ته مُحتاجه نۀ وى چه هره ورځ اول دَ خپلو ګُناهُونو دَ پاره اَؤ بيا دَ اِسرائيل دَ اُمت دَ ګُناهُونو دَ پاره قُربانئ ورکوى ځکه چه دا هغۀ په يو ځل وکړل څۀ وخت چه ئے خپل ځان قُربان کړو .
ځکه چه شريعت خو کمزورى کسان مشران کاهنان مُقرروى ، خو کله چه خُدائے دَ شريعت نه وروسته په قسم خوړلو سره وعده کوى نو هغه زوئے مُقرر کوى چه دَ تل دَ پاره قائم پاتے کيږى .
اوس چه کُومے خبرے مُونږ کوُو په هغوئ کښے دَ ټولو نه لويه خبره دا ده چه زمُونږ يو داسے مشر کاهن دے څوک چه په آسمانُونو کښے دَ قادرِ مُطلق خُدائے دَ تخت ښى لاس ته کښناستو .
اَؤ دَ قُربانګاه اَؤ دَ هغه حقيقى خيمے خادم دے چه رب ودرولے ده ، نۀ چه اِنسان .
اَؤ چه هر مشر کاهن دَ نذارانو اَؤ قُربانو ورکولو دَ پاره مقرريږى دَ دے دَ پاره ضرورى شوه چه دَ دَۀ سره هم دَ نذرانے دَ پاره څۀ وى .
اَؤ که هغه په مزکه وَئے نو هيڅ کله به کاهن نۀ وو ځکه چه نور کاهنان شته چه دَ شريعت په مُطابق نذرانے پيش کوى .
نو بيا هم هغه خدمت چه هغوئ په مزکه کوى ، هغه دَ هغۀ دَ آسمانى خدمت نقل اَؤ عکس دے . هر کله چه مُوسىٰ خيمه جوړوله نو هغۀ ته دا هدايت وشو چه : ” ګوره ! کُومه نمُونه چه تا ته په غرۀ ښوولے شوى وه دَ هغے په شان ټول څيزُونه جوړوه . “
خو عيسىٰ دَ هغوئ نه دومره غوره خدمت ومُوندلو څومره چه هغه وعده ده چه دَ چا هغه مينځګړے دے ، اَؤ هغه وعده ځکه غوره ده چه هغه په غوره لوظُونو قائم کړے شوے دے .
ځکه چه که اول وعده بے نُقصه وے نو دَ بلے دَ پاره به موقعه لټولے نۀ شوه .
نو بيا خُدائے دَ هغوئ نُقص په ګوته کوى اَؤ وائى چه : ” مالِک فرمائى چه ګوره ، هغه ورځے راځى چه زَۀ به دَ اِسرائيل دَ کورنئ اَؤ دَ يهُوداه دَ کورنئ سره يوه نوے وعده کوم .
دا به دَ هغه وعدے په شان نه وى کُومه چه ما دَ هغوئ دَ پلارُونو نيکُونو سره هغه ورځ کړے وه کله چه مے په لاس نيولى ، دَ مصر له مُلک نه راويستل ، ځکه چه هغوئ زما په وعده ټينګ پاتے نۀ شول . اَؤ مالِک فرمائى چه ما دَ هغوئ پلو څۀ خيال ونۀ کړو .
بيا مالِک فرمائى چه کُومه وعده چه به دَ اِسرائيل دَ کورنئ سره دَ هغه ورځو نه پس کوم ، هغه دا ده چه زَۀ به خپل حُکمُونه دَ هغوئ په ذهن کښے واچوم اَؤ دَ هغوئ په زړُونو به ئے وليکم ، اَؤ زَۀ به دَ هغوئ خُدائے يم اَؤ هغوئ به زما اُمت وى .
اَؤ هيڅوک به خپل وطنى اَؤ خپل ورور ته دا تعليم نۀ ورکوى چه تۀ مالِک وپيژنه ، ځکه چه ورکوټے اَؤ لوئے به ټول ما وپيژنى .
ځکه چه زَۀ به دَ هغوئ په قصُورُونو رحم کوم اَؤ دَ هغوئ ګُناهُونه به هيڅ کله نۀ يادوم . “
اَؤ هر کله چه هغۀ نوے وعده وکړه نو وړُومبے ئے زړه وګڼله ، اَؤ کُوم څيز چه زوړ اَؤ شليدلے وى هغه په فنا کيدو کښے وى .
غرض دا چه په اوله وعده کښے هم دَ عبادت حُکم وو اَؤ داسے عبادتګاه چه دُنياوى وه .
يعنے يوه خيمه جوړه کړے شوے وه چه په وړومبئ کښے ډيوټ اَؤ ميز اَؤ دَ نذر ډوډئ وے ، اَؤ هغۀ ته پاک مُقام وائى .
اَؤ دَ دويمے پړدے نه وروستو هغه خيمه وه کُومے ته چه پاک ترينه وائى .
په هغے کښے دَ سرو زرو عُود مذبح اَؤ څلور طرف ته سرۀ زر پرے راڅرخيدلى دَ وعدے صندُوق وو . په دے کښے دَ من نه ډک يو دَ سرو زرو مرتبان ، اَؤ دَ هارُون زرغونه شوے امسا ، اَؤ دَ کاڼو تختئ چه پرے حُکمُونه ليکلى شوى وُو .
اَؤ دَ وعدے دَ صندُوق دَ پاسه فرښتے جوړے شوے وے چه دَ خُدائے دَ جلال نخښے وے ، کُومو چه دَ فضل په تخت سورے کړے وو چرته چه دَ ګُناهُونو کِفاره ورکړے شوه . خو دا وخت دَ دے خبرو په تفصيل سره دَ بيانولو موقعه نۀ ده .
هر کله چه دا څيزُونه دغه شان جوړ شول نو اولنئ خيمے ته خو به کاهنان هر وخت ورننوزى اَؤ دَ عبادت کار به کوى .
خو دويمے ته صرف مشر کاهن په ټول کال کښے يو ځل ځى ، اَؤ بغير دَ وينے نۀ ځى چه هغه دَ ځان دَ پاره اَؤ دَ اُمت دَ ناپوهئ دَ ګُناهُونو دَ پاره پيش کوى .
دغسے رُوحُ القُدس دا اِشاره کوى چه تر څو چه وړُومبئ خيمه ولاړه ده نو دَ پاک ترين مقام لار نۀ ده ښکاره شوے .
هغه خيمه دَ موجُوده زمانے يو مِثال دے اَؤ دَ دے په مُطابق داسے نذرُونه اَؤ قُربانئ ورکولے کيږى چه دَ عبادت کوُونکى ضمير پاک نۀ شى جوړولے .
دَ هغوئ تعلق تش دَ خوراک څښاک اَؤ دَ پاکيدو تر رسمُونو پورے وو دا ظاهرى قانُون دے اَؤ تش تر هغه وخته پورے جارى کړے شوے وو تر څو چه خُدائے يو نوے حُکم شروع نۀ کړى .
خو مسيح دَ ښو څيزُونو دَ پاره دَ مشر کاهن په طور راغے چه اوس موجُود دے . په کُومه خيمه کښے چه هغه خدمت کوى ، هغه ډيره لويه اَؤ کامله ده . اِنسان هغه خيمه نۀ ده جوړه کړے اَؤ نۀ هغه دَ دے دُنيا ده .
اَؤ دَ چيلو اَؤ سخو په وينه وړلو سره نه ، بلکه خپله وينه ئے واخسته اَؤ په هغه پاک ترين مقام کښے يو ځل داخل شو اَؤ په دے ئے دَ تل خلاصُون وکړو .
ځکه چه هر کله چه دَ چيلو اَؤ غوايانو وينه اَؤ دَ سخو اِيره په ناپاکو دَ نوستو سره ظاهره پاکى حاصليږى ،
نو بيا ولے دَ مسيح وينه له دے نه زيات څۀ ونۀ کړى ! هغۀ دَ هغه رُوح په وسيله چه له ازل نه دے دَ خپل ځان دَ يو بے عيبه قُربانئ په طور دَ خُدائے په مخکښے پيش کړو اَؤ دَ هغۀ وينه به زمُونږ زړُونه دَ داسے کارُونو نه پاک کړى چه دَ هغوئ اَنجام مرګ دے ، چه مُونږ دَ ژوندى خُدائے عبادت وکړُو .
په دے وجه مسيح دَ نوى وعدے مينځګړے دے . کُومو خلقو چه دَ وړُومبئ وعدے په وخت قصُور وکړو هغۀ هغوئ له دَ خپل مرګ په وسيله خلاصُون ورکړو . دَ هغۀ اِراده وه چه په هغه نوے وعده کښے شاميليدُونکى ، يعنے دَ خُدائے رابللى شوى خلق ، دَ خُدائے دَ لوظ په مُطابق دَ تل ميراث حاصل کړى .
ځکه چه چرته چه وصيت دے هلته دَ وصيت کوُونکى مرګ هم ثابتول ضرورى دى ،
اَؤ وصيت له مرګ نه پس جارى کيږى اَؤ تر څو چه وصيت کوُونکے ژوندے وى تر هغے وصيت نۀ جارى کيږى .
دَ دے دَ پاره اوله وعده هم بغير دَ وينے نه نۀ وه شوے .
کله چه مُوسىٰ ټول اُمت ته دَ شريعت هر يو حُکم واؤرولو نو دَ سخو اَؤ چيلو وينه ئے واخسته ، دَ اوبو اَؤ سرے وړئ اَؤ دَ زوفا سره ئے په هغه کتاب اَؤ په ټول اُمت ونوستله ،
اَؤ وئے وئيل چه : ” دا دَ هغے وعدے وينه ده دَ کُوم حُکم چه خُدائے تاسو ته درکړے دے . “
اَؤ دغه شان هغۀ په خيمه اَؤ دَ عبادت په ټولو څيزُونو وينه ونوستله .
اَؤ تقريباً ټول څيزُونه دَ شريعت په مُطابق په وينه پاکولے شى ، اَؤ بغير دَ وينے له تويولو نه معافى نۀ کيږى .
نو بيا ضرورى وه چه دَ آسمانى څيزُونو نقلُونه خو دَ قُربانئ په وسيله پاک کړے شى ، خو په خپله آسمانى څيزُونه دَ دے نه دَ غوره قُربانو په وسيله پاک کړے شى .
ځکه چه مسيح هغه په لاس جوړ شوى پاک مقام کښے نۀ وو داخل شوے چه دَ حقيقى مقام نمُونه ده ، بلکه په آسمان کښے داخل شو چه اوس دَ خُدائے په مخکښے زمُونږ دَ خاطره حاضر وى .
لکه څنګه چه مشر کاهن پاک ترين مقام ته هر کال دَ بل چا وينه وړى ، هغه شان مسيح خپل ځان بيا بيا نۀ قُربانوى .
نو بيا دَ دُنيا له پيدايښت نه به هغۀ ته بيا بيا خامخا مُصيبت زغمل په کار وُو ، خو اوس دَ زمانو په آخر کښے يو ځل ظاهر شو چه دَ خپل ځان په قُربان کولو ګُناه لرے کړى .
اَؤ لکه چه څنګه دَ بنى آدم دَ پاره يو ځل مړ کيدل ، اَؤ پس له هغے عدالت کيدل مُقرر دى ،
هم هغه شان مسيح يو ځل دَ ډيرو خلقو دَ ګُناه وړلو دَ پاره قُربان شوے دے . نو دويم ځل چه به هغه ښکاره شى نو دَ ګُناه دَ قُربانئ دَ پاره نه ، بلکه دَ هغوئ دَ خلاصُون دَ پاره چه دَ هغۀ اِنتظار کوى .
ځکه چه شريعت چه په کښے دَ راتلُونکو ښو څيزُونو عکس دے اَؤ دَ هغه څيزُونو اصلى شکل نۀ دے ، دَ هغه يو قِسم قُربانو په وجه کُومے چه کال په کال بے ناغے پيش کولے شى ، خُدائے ته نزدے راتلُونکى خلق هيڅ کله هم کامل کولے نۀ شى .
نو دَ هغوئ پيش کول به ختم شوى نۀ وُو څۀ ؟ که عبادت کوُونکى يو وار پاک شوى وے نو بيا به دَ هغوئ زړۀ هغوئ نۀ ګُناه ګار کولے .
بلکه هغه قُربانئ کال په کال ګُناهُونه رايادوى .
ځکه چه دا مُمکنه نۀ ده چه دَ غوايو اَؤ چيلو وينه ګُناهُونه لرے کړى .
ځکه خو مسيح دُنيا ته دَ راتلو په وخت وائى چه : ” تا قُربانى اَؤ نذر خوښ نۀ کړو بلکه زما دَ پاره دے يو بدن تيار کړو .
په پُوره سوزيدُونکو قُربانو اَؤ دَ ګناه په قُربانو خو خوشحاله نۀ شوے .
هغه وخت ما ووئيل چه ګوره ! زَۀ راغلے يم ، لکه چه دَ کتاب په پاڼو کښے زما په باب کښے ليکلى دى چه اَئے خدايه ! زَۀ راغلے يم چه ستا مرضى پوره کړم . “
اول خو هغه وائى چه : ” نۀ خو تا قُربانى اَؤ نذرُونه اَؤ پُوره سوزيدُونکے قُربانئ اَؤ دَ ګُناه قربانئ خوښے کړے اَؤ نۀ دَ هغے نه خوشحاله شوے “ اګر که هغه قُربانى دَ شريعت په مُطابق پيش کولے شى .
اَؤ بيا دا وائى چه : ” ګوره ، زَۀ راغلے يم چه ستا مرضى پُوره کړم . “ غرض دا چه هغه اولنئ قُربانئ ځکه منسُوخ کوى چه دَ مسيح قُربانى هغه ځائے ونيسى .
دَ خُدائے دَ مرضئ په سبب مُونږ دَ عيسىٰ مسيح دَ بدن دَ يو ځل قُربانيدو په وجه کُومه چه دَ هميشه دَ پاره وه ، پاک کړى شوى يُو .
اَؤ هر يو کاهن خو هره ورځ په ولاړه عبادت کوى اَؤ بيا بيا يو قِسم قُربانى پيش کوى کُومے چه هيڅ کله ګُناهُونه لرے کولے نۀ شى .
خو مسيح دَ هميشه دَ پاره دَ ګُناهُونو دَ لرے کولو دَ پاره په يوے قُربانئ پيش کولو دَ خُدائے ښى لاس ته کښيناستو .
اَؤ له هغه وخت نه په دے انتظار دے چه دَ هغۀ دُښمنان دَ هغۀ دَ پښو دَ لاندے کړے شى .
ځکه چه هغه په يوے قُربانئ پيش کولو هغوئ هميشه دَ پاره کامل کړى دى کُوم چه پاک شوى دى .
اَؤ رُوحُ القُدس هم مُونږ ته دغه ګواهى راکوى چه :
” مالِک فرمائى چه کُومه وعده چه زَۀ به دَ هغوئ سره دَ هغو ورځو نه پس کوم ، هغه دا ده چه زَۀ به خپل حُکمُونه دَ هغوئ زړُونو ته واچوم اَؤ دَ هغوئ په ذهن کښے به ئے وليکم . “ اَؤ بيا هغه دا وائى چه :
” دَ هغوئ ګُناهُونه اَؤ نافرمانئ به بيا کله هم يادے نۀ کړم . “
اَؤ چه دَ هغوئ معافى شوے ده نو بيا دَ ګُناهُونو قُربانئ پيش کولو حاجت نِشته .
نو اوس اَئے ورُوڼو ! چه مُونږ دَ عيسىٰ دَ وينے په سبب پاک ترين مقام ته په داخليدو زړۀ ور يُو ،
په هغه نوے اَؤ ژوندئ لار چه هغۀ زمُونږ دَ پاره دَ پړدے له مينځ نه خلاصه کړے ده ، يعنے دَ خپل بدن په وسيله ،
اَؤ چه زمُونږ دغه شان لوئے کاهن دے چه دَ خُدائے دَ کور مُختيار دے ،
نو راځئ چه خُدائے ته ورشُو اَؤ په داسے حالت کښے چه زمُونږ زړُونه رښتينى وى ، زمُونږ ايمان دِ مظبُوط وى ، زمُونږ ضمير دِ دَ ګُناه دَ اِحساس نه پاک وى ، اَؤ زمُونږ بدنُونه دِ په صفا اوبو سره ونيځلى وى .
په دے حالت کښے چه دَ کُوم اُميد چه مُونږ اِقرار کوُو هغه اُميد به ټينګ ونيسُو ځکه چه خُدائے په خپل لوظ پُوره کولو کښے وفادار دے .
اَؤ مُونږ دَ يو بل خيال وساتُو اَؤ يو بل ته دَ مينے اَؤ نيکو کارُونو دَ کولو ترغيب ورکوُو .
اَؤ دَ يو بل سره دَ عبادت دَ پاره جمع کيدو نه منع نه شُو لکه څنګه چه دَ ځنو خلقو دستُور دے ، بلکه يو بل ته نصيحت وکړُو ، اَؤ هر څومره چه هغه ورځ په رانزدے کيدو وينئ هغه هومره ئے زيات کوئ .
که مُونږ دَ حق دَ پيژندګلو نه پس له قصده ګُناهُونه کوُو نو دَ ګُناهُونو دَ پاره څۀ بله قُربانى نِشته .
خو دَ عدالت يو ويروُونکے اِنتظار اَؤ غضبناک اور پاتے دے کُوم به چه دَ خُدائے مُخالفان وسيزى .
کله چه مُوسىٰ شريعت نۀ منُونکى دَ دوؤ يا دريو سړو په ګواهئ بے له څۀ رحم نه مړۀ کولے شى ،
نو خيال وکړئ چه هغه څوک به دَ څومره زياتے سزا لائق وګرزى چه دَ خُدائے زوے ئے رد کړلو ، اَؤ دَ وعدے وينه چه هغه پرے پاک شوے وو هغه ئے ناپاکه وګڼله ، اَؤ دَ فضل رُوح ئے بے عزته کړو .
ځکه چه مُونږ هغه پيژنُو چا چه فرمائيلى دى چه : ” بدل اخستل زما کار دے ، بدل به زَۀ آخلم “ اَؤ بيا دا چه ” مالِک به دَ خپل اُمت عدالت کوى . “
دَ ژوندى خُدائے په لاسُونو کښے ورتلل هيبتناکه خبره ده !
خو اول هغه اولنئ ورځے رايادے کړئ چه په تاسو دَ خُدائے نُور وځليدو ، اَؤ تاسو څومره مُصيبتُونه وزغمل اَؤ مظبُوط پاتے شوئ .
کله کله دَ سپکاوؤ اَؤ دَ مُصيبتُونو په وجه تاسو تماشه شوئ ، دَ چا سره چه بد سلُوکى کيده ، کله کله تاسو دَ هغوئ په بد سلُوکئ کښے ورسره شريک هم شوئ ،
اَؤ چه تاسو دَ قيديانو سره همدردى هم وکړه ، اَؤ دَ خپل مال لوټ کيدل مو هم په خوشحالئ سره منظُور کړل ، په دے پوهه وئ چه تاسو سره يو غوره اَؤ دَ تل ميراث دے .
نو بيا خپله زړه ورتيا مه پريږدئ ځکه چه دَ هغے ډير اجر دے .
ځکه خو تاسو ته صبر کول ضرورى دى چه دَ خُدائے مرضى پُوره کړئ اَؤ لوظ کړى شوى څيزُونه حاصل کړئ .
اَؤ اوس ډير لږ وخت پاتے دے چه : ” راتلُونکے به راشى اَؤ ايساريږى نه .
اَؤ زما صادِق به په ايمان پائى ، اَؤ که چرے هغه وګرزى نو زما زړۀ به له هغۀ نه خوشحاله نۀ وى . “
خو مُونږ به راونۀ ګرزُو چه هلاک شُو ، بلکه ايمان لرُونکى يُو چه ځانُونه بچ کړُو .
پس ايمان دا دے چه په هغه څيزُونو باور وکړو چه پرے اُميد لرُو ، اَؤ دَ ناليدلو څيزُونو ثبوت دے .
ځکه زمُونږ مشران دَ ايمان په وسيله دَ خُدائے په حضُور کښے مقبُول وګرزولے شول .
مُونږ ته دَ ايمان په وسيله دا معلُومه ده چه عالمُونه دَ خُدائے په کلام جوړ شوى دى ، داسے نۀ ده چه څۀ چه په نظر راځى هغه دَ ظاهرى څيزُونو نه جوړ شوى دى .
دَ ايمان په وسيله دَ خُدائے دَ پاره هابيل دَ قائن نه غوره قُربانى پيش کړه ، اَؤ هم په هغه ايمان دَ هغۀ دَ صداقت ګواهى ورکړے شوه ځکه چه خُدائے دَ هغۀ دَ قُربانو په باب کښے ګواهى ورکړه . اګر که هابيل مړ شوے دے خو دَ ايمان په وسيله هم تر اوسه ګواهى کوى .
دَ ايمان په وسيله حنوک مړ نۀ شو بلکه آسمان ته ژوندے پورته کړے شو . هغه هيچا ته ښکاره نۀ شو ځکه چه خُدائے هغه پورته اُوچت کړے وو ، اَؤ دَ هغۀ دَ پورته کيدو نه مخکښے دَ هغۀ په باب کښے دا ګواهى ورکړے شوه چه هغه دَ خُدائے خوښ شوے وو .
اَؤ بغير دَ ايمان نه دَ خُدائے خوشحالول نامُمکن دى ، ځکه چه خُدائے ته راتلُونکى ته په دے ايمان راؤړل په کار دى چه هغه موجُود دے اَؤ څوک ئے چه لټوى ، هغوئ ته اَجر ورکوى .
دَ ايمان په وسيله نُوح دَ هغه څيزُونو په باب کښے چه تر هغه وخته په نظر نۀ راتلل ، هدايت ومُوندو اَؤ دَ خُدائے دَ ويرے ئے دَ خپلے کورنئ دَ بچ کولو دَ پاره کِشتئ جوړه کړه . هغۀ دَ خپل ايمان په سبب ټوله دُنيا مجُرمه کړه اَؤ دَ هغه صداقت وارث شو چه دَ ايمان په سبب وو .
دَ ايمان په سبب هر کله چه اِبراهيم وبللے شو اَؤ حُکم ئے ومنلو نو هغه ځائے ته لاړو کُوم چه ئے په ميراث آخستُونکے وو ، اَؤ سره دَ دے چه دا ورته معلُومه نۀ وه چه چرته روان دے خو بيا هم له خپل وطن نه روان شو .
اَؤ دَ ايمان په سبب په هغه وطن کښے دَ مُسافرانو په شان ديره شو دَ کُوم چه ورسره لوظ شوے وو ، اَؤ دَ اِسحاق اَؤ يعقُوب سره کُوم چه ورسره په هغه لوظ کښے وارثان وُو ، په خيمو کښے ديره شو .
ځکه چه اِبراهيم دَ هغه مظبُوط ښار اُميد لرلو چه هغه ووينى ، چه سازوُونکے اَؤ جوړوُونکے ئے خُدائے دے .
هم دَ ايمان په سبب ساره په بوډئ والى کښے دَ ماشُوم راوړلو طاقت بيا مُوندو ځکه چه ساره لوظ کوُونکے رښتينے وګڼلو .
نو بيا دَ يو سړى نه چه دَ مړى په شان وو ، دَ آسمان دَ ستورو هومره زيات اَؤ دَ سمندر دَ غاړے دَ شګو هومره بے شماره اَؤلاد پيدا شو .
دا ټول دَ ايمان په حالت کښے مړۀ شول اَؤ هغه دَ لوظ په مُطابق څيزُونه ئے لا نۀ وُو مُوندلى ، خو دَ لرے نه ئے په ليدلو خوشحاله شول اَؤ اِقرار ئے وکړو چه مُونږ په مزکه بے وطنه اَؤ مُسافر يُو .
څوک چه داسے خبرے کوى ، هغوئ ښکاره کوى چه دَ خپل وطن په لټون کښے دى .
اَؤ چه له کُوم مُلک نه هغوئ راوتلى وُو ، که دَ هغۀ خيال ئے کولے نو هغوئ ته دَ واپس تللو موقعه وه .
خو په حقيقت کښے هغوئ دَ يو غوره ، يعنے دَ آسمانى مُلک طمعه دار وُو ، اَؤ خُدائے دَ هغوئ نه نۀ شرميږى چه دَ هغوئ خُدائے وبللے شى ، ځکه چه هغوئ ته ئے يو ښار تيار کړو .
هم دَ ايمان په سبب اِبراهيم دَ آزميښت په وخت اِسحاق قُربان کوو ، اَؤ چا چه لوظُونه رښتيا منلى وُو هغۀ هغه يکى يو زوئے قُربانئ ته وړاندے کړو ،
دَ چا په باب کښے چه دا وئيلے شوى وُو چه : ” له اِسحاق نه به ستا نسل وشى . “
ځکه چه دَ اِبراهيم دا باور وو چه خُدائے اِسحاق له مړو نه بيا دَ ژوندى کولو قُدرت لرى ، نو داسے اِبراهيم اِسحاق له مړو نه بيا ژوندے ومُوندلو .
هم دَ ايمان په سبب اِسحاق دَ راتلُونکو خبرو په باب کښے ذکر کولو اَؤ يعقُوب اَؤ عيساؤ دواړو له برکت ورکړو .
هم دَ ايمان په سبب يعقُوب دَ مرګ په وخت دَ يُوسف واړو زامنو له برکت ورکړو اَؤ دَ خپلے امسا په سر دَ تکيه کولو سره ئے سجده وکړه .
هم دَ ايمان په سبب کله چه دَ يُوسف مرګ نزدے شو نو دَ بنى اِسرائيلو له مصر نه دَ وتلو ذکر ئے وکړو اَؤ دَ خپلو هډُوکو په باب کښے ئے حُکم ورکړو .
هم دَ ايمان په سبب دَ مُوسىٰ مُورٰ پلار دَ هغۀ دَ پيدايښت نه پس تر دريو مياشتو پورے هغه پټ وساتلو ځکه چه هغوئ وليدل چه هلک ښکلے وو اَؤ هغوئ دَ بادشاه له حُکم نه ونۀ ويريدل .
دَ ايمان په سبب چه مُوسىٰ لوئے شو نو دَ فرعون دَ لُور دَ زوى بللو نه ئے اِنکار وکړو .
ځکه چه هغۀ دَ ګُناه دَ ژوندُون دَ يو څو ورځو دَ خوند آخستو په نسبت دَ خُدائے دَ اُمت سره دَ بدسلُوک زغمل زيات خوښ کړل .
اَؤ هغۀ دَ مسيح دَ خاطره بدرد زغمل دَ مصر له خزانو نه لوئے دولت وګڼلو ځکه چه دَ هغۀ نظر په جزا مُوندلو وو .
هم دَ ايمان په سبب مُوسىٰ دَ بادشاه دَ قهر نه ويره ونۀ کړه بلکه مصر ئے پريښودو ، داسے لکه چه هغۀ ناليدلے خُدائے وليدلو اَؤ قائم پاتے شو .
هم دَ ايمان په سبب هغۀ په فسح کولو اَؤ وينے نوستلو عمل وکړو دَ دے دَ پاره چه دَ وړُومبو پيدا شوى زامنو ته دَ مرګ فرښته لاس ورنۀ وړى .
اَؤ دَ ايمان په سبب بنى اِسرائيل په بحرِ قُلزم داسے پورے وتل لکه چه په وچه مزکه ، خو کله چه مصريانو دَ پورے وتو کوشِش وکړو نو غرق شول .
هم دَ ايمان په سبب دَ يريحو ښار ديوالُونه دَ بنى اِسرائيلو تر اُوو ورځو پورے ګير چاپيره تاويدلو سره راونړيدل .
هم دَ ايمان په سبب راحاب کنجرئ دَ نافرمانو سره هلاکه نۀ شوه ځکه چه هغے اِسرائيلى جاسُوسان په خير قبُول کړل .
نو اوس نور څۀ ووايم ؟ دومره فرصت نِشته چه دَ جدعون ، برق ، شمسون ، جفتاه ، داؤد ، سموئيل اَؤ دَ نورو نبيانو حال بيان کړم .
هغوئ هم دَ ايمان په سبب بادشاهئ لاندے کړے ، دَ صداقت کارُونه ئے وکړل څۀ چه خُدائے لوظ کړى وُو وئے مُوندل ، دَ زمرو خُلے ئے بندے کړلے ،
دَ اور تاؤ نه ئے بچ کړو ، دَ تُورے له مخ نه بچ شول ، په کمزورتيا کښے زړۀ ور شول ، په جنګ کښے بهادران شول ، دَ غيرو فوځونه ئے وتښتول .
ښځو خپل سړى بيا ژوندى ومُوندل . ځنو په ځان عذاب تير کړو ، خو رهائى ئے منظُوره نۀ کړه ، دَ پاره دَ دے چه هغوئ ته غوره قيامت حاصل شى .
په ځنو پورے ئے ټوقے وکړلے ، په کروړو ئے ووهل ، په زنځيرُونو ئے وتړل اَؤ په قيدُونو ئے و آزمئيل ،
سنګسار ئے کړل ، په آرۀ وڅيرلے شول ، په تُورو ئے مړۀ کړل ، دَ ګډو بيزو څرمنے ئے آغوستے وے ، په مُحتاجئ ، په مُصيبت ، دَ بد سلُوکئ په حالت کښے سر وهلى بروهلى ګرزيدل .
دُنيا دَ هغوئ لائقه نۀ وه ، هغوئ په دشتونو ، غرُونو اَؤ دَ مزکے په کندو کښے تار په تار وګرزيدل .
اَؤ سره دَ دے چه دَ دوئ ټولو په حق کښے دَ ايمان په سبب ښۀ ګواهى ورکړے شوه ، بيا هم هغوئ ته هغه څيز ورنۀ کړے شو دَ کُوم چه لوظ شوے وو ،
ځکه چه خُدائے دَ اول نه زمُونږ دَ پاره څۀ غوره څيز خوښ کړے وو چه هغوئ بغير زمُونږ نه کامل نۀ کړے شى .
نو بيا چه دَ ګواهانو دومره لويه وريځ زمُونږ نه چاپيره ده نو راځئ چه مُونږ هم هر يو پيټے اَؤ هغه ګُناه چه مُونږ په آسانئ سره نښلوى دَ ځان نه لرے کړو ، اَؤ په هغه منډه کښے په صبر سره وزغليږُو چه مُونږ ته وړاندے ده .
اَؤ دَ ايمان بانى اَؤ کاملوُونکى عيسىٰ ته وګُورو چه دَ هغے خوشحالئ په ځائے چه دَ هغۀ دَ نظر دَ وړاندے وه ، دَ شرمندګئ پرواه ئے ونۀ کړه خو دَ سولئ تکليف ئے وزغملو اَؤ دَ خُدائے دَ تخت په ښى لاس کښيناستو .
نو بيا په هغه چا غور وکړئ چا چه دَ ګُناه ګارانو دومره مُخالفت وزغملو ، چه تاسو هِمت بائے نۀ لئ .
اَؤ تاسو دَ ګُناه سره په جنګ کښے تر اوسه داسے مُقابله نۀ ده کړے چه په کښے مرګُونه شوى وى .
خو تاسو هغه نصيحت هير کړو کُوم چه تاسو ته دَ فرزندانو په شان په دے ټکو کولے شى : ” زما زويه ! دَ مالِک تنبيه سپکه مه ګڼه ، چه هر کله چه هغه تا ملامتوى ، نو بے زړۀ کيږه مه .
ځکه چه چا سره مالِک مينه لرى نو هغۀ ته تنبيه هم کوى اَؤ مالِک چه هر يو زوئے جوړ کړى هغۀ له سزا هم ورکوى . “
تاسو تنبيه وزغمئ ، خُدائے درسره دَ زامنو په شان سلُوک کوى . هغه کُوم يو زوئے دے چه پلار ئے تنبيه نۀ کوى ؟
اَؤ که تاسو ته هغه تنبيه درنۀ کړے شى په کُومه کښے چه ټول شريک دى نو تاسو حراميان شوئ ، نۀ چه زامن .
دَ دے نه علاوه هر کله چه زمُونږ جسمانى پلارُونو مُونږ له تنبيه راکوله اَؤ مُونږ دَ هغوئ عزت کولو ، نو آيا مُونږ دَ خپل رُوحانى پلار دَ دے نه زياته تابعدارى ونۀ کړُو چه مُونږ ژوندى پاتے شُو ؟
هغوئ خو دَ لږو ورځو دَ پاره دَ خپلے پوهے په مُطابق مُونږ له تنبيه کوله ، خُدائے خو زمُونږ دَ فائدے دَ پاره داسے کوى چه مُونږ هم دَ هغۀ په پاکيزګئ کښے شامل شُو .
اَؤ خبره خو دا ده چه هر قِسم تنبيه دَ خوشحالئ نه ، بلکه دَ غم باعث معلُوميږى ، خو چه څوک دَ هغے په زغملو پاخۀ شوى وى نو هغوئ ته وروستو په قلاره دَ صداقت ميوه بخښى .
نو بيا مړۀ لاسُونه اَؤ سُست زنګنُونه دُرست کړئ .
اَؤ دَ خپلو پښو دَ پاره نيغے لارے جوړے کړئ چه ګوډ بے کاره نۀ شى بلکه شفا بيا مُومئ .
دَ تولو سره دَ صُلح کوشِش کوئ اَؤ دَ هغے پاکيزګئ طلبګار اوسئ چه بغير دَ دے نه به څوک مالِک ليدے نۀ شى .
ګورئ ! ښۀ پام کوئ چه څوک دَ خُدائے دَ فضل نه پاتے نۀ شى ، هسے نۀ چه چرته ترخه زيله راوُټوکيږى اَؤ ستاسو دَ پاره عذاب شى اَؤ دَ هغے په سبب خلق پليت شى .
اَؤ نۀ دِ په تاسو کښے څوک حرامکار يا عيساؤ په شان بے دينه وى چه دَ يو وخت دَ ډوډئ په بدل ئے دَ خپلے مشرئ حق خرڅ کړو .
ځکه چه تاسو په دے پوهه يئ چه څۀ وخت چه هغۀ بيا دَ برکت وارث کيدل غوښتل نو هغه منُظور نۀ شو ، اَؤ دَ نيت دَ بدلولو موقعه په لاس ورنۀ راغله سره دَ دے چه هغۀ په وير ژړا په هغے پسے ډير لټُون وکړو .
خبره داسے ده چه تاسو دَ سينا غرۀ غوندے ځائے ته نۀ يئ راغلى چه بنى اِسرائيلو هغے ته لاس وروړے شو چه هغه په اور سوزيدو ، نه تيارئے ، تورتم اَؤ طوفان ته .
اَؤ دَ بګل آواز اَؤ دَ کلام کوُونکى آواز راتلو اَؤ چه خلقو هغه آواز واؤريدو نو منت ئے وکړو چه مُونږ سره دِ نور کلام ونۀ کړے شى .
ځکه چه هغوئ دا حُکم ونۀ زغملے شو : ” که څۀ ځناور دِ غر ته وبلوسى نو هغه دے په کاڼو مړۀ کړے شى . “
هغه ننداره په رښتياؤ داسے هيبتناکه وه چه مُوسىٰ ووے چه : ” زَۀ ډير ويريږم اَؤ رپيږم . “
خو تاسو دَ صيُون غر ته اَؤ دَ ژوندى خُدائے ښار ته ، يعنے دَ آسمان بيتُ المُقدس اَؤ لکُونو فرښتو ته راغلى يئ .
اَؤ تاسو دَ خُدائے اول پيدا شوو مجلس ، يعنے جماعت ته راغلى يئ چه نُومُونه ئے په آسمان کښے ليکلى شوى دى ، تاسو خُدائے ته راغلى يئ چه دَ ټولو مُنصف دے ، تاسو دَ صادِقانو روحُونو ته راغلى يئ ، يعنے هغه چه کامل شوى دى ،
اَؤ تاسو دَ نوى وعده تړُونکى عيسىٰ اَؤ دَ هغۀ نوستلے شوے دَ شهادت وينے ته راغلى يئ ، اَؤ دَ هغۀ قُربانى دَ هابيل دَ قُربانئ نه ډيره فائده ورکوى .
نو پس خبردار شئ چه له هغۀ نه اِنکار ونۀ کړئ چه تاسو ته کلام کوى . هغه خلقو ته چه دَ خُدائے کلام په مزکه آؤرولے شو ، چه هغوئ رد کړو نو بچ نۀ شول . نو هغه پيغام چه له آسمان نه آؤرولے کيږى که له هغۀ نه مخ اړوُو نو څنګه به بچ شُو ؟
دَ خُدائے آواز خو هغه وخت مزکه ولړزوله خو اوس ئے دا لوظ کړے دے چه : ” يو ځل به بيا زَۀ يواځے مزکه نه ، بلکه آسمان هم ولړزوم . “
دَ هغۀ ” وئيل يو ځل بيا “ دا خبره څرګندوى چه پيدا شوى څيزُونه چه لړزولى شى ، به تير شى چه ناخوځيدُونکى څيزونه پاتے شى .
نو بيا چه مُونږ دَ هغۀ په بادشاهئ کښے شريک شوى يُو چه لړزولے نۀ شى نو ځکه دِ مُونږ دَ هغۀ فضل ونيسُو ، نو مُونږ دِ دَ خُدائے په ويرے اَؤ زړۀ سواندے سره دَ خُدائے عبادت وکړُو ځکه چه دا هغه خوښوى .
نو ياد لرئ چه زمُونږ خُدائے يو سوزوُونکے اور هم دے .
دَ وروڼو په شان دَ يو بل سره مينه کوئ .
دَ ميلمستيا کولو نه غافله کيږئ مۀ ، ځکه چه دَ دے په وجه ځنو خلقو دَ فرښتو ميلمستيا هم کړے ده خو پوهه شوى نۀ دى .
قيديان هم داسے يادوئ لکه چه تاسو ورسره په قيد کښے يئ ، اَؤ چه دَ چا سره بد سلُوکى کيږى ، هغوئ هم ياد لرئ ځکه چه تاسو هم وجُود لرئ . اَؤ تاسو سره هم داسے بد سلُوکى کيدے شى .
وادۀ دِ په تاسو ټولو کښے دَ عزت خبره وګڼلے شى ، ښځه اَؤ خاوند دِ دَ يو بل سره وفادار پاتے شى ځکه چه خُدائے به په خپله دَ حرامکارو زِناکارو عدالت کوى .
دَ زرو دَ مينے نه ځان ساتئ اَؤ څۀ چه درسره دى په هغے صبر کوئ ، ځکه چه خُدائے په خپله فرمائيلى دى چه : ” زَۀ به هيڅ کله هم ستاسو نه بے پرواه کيږم نه ، اَؤ تاسو به هيڅ کله پرے نۀ ږدم . “
نو ځکه مُونږ ډير په زړه ورتيا سره دا وايُو چه : ” مالِک زما مددګار دے ، زَۀ به ويره نۀ کوم ، اِنسان به مے څۀ وکړى ؟ “
څوک چه ستاسو مشران وُو اَؤ چا چه تاسو ته دَ خُدائے کلام واؤروو ، هغوئ ياد ساتئ اَؤ دَ هغوئ دَ ژوند په اَنجام غور وکړئ اؤ داسے ايمان ولرئ لکه چه هغوئ لرلو .
عيسىٰ مسيح پرُون ، نن اَؤ تل تر تله په يو شان دے .
دَ مُخلتف اَؤ عجيبه تعليم نه بے لارے کيږئ مه ، ځکه چه دا ښۀ ده چه زړۀ په فضل مظبُوط شى ، نۀ چه په هغه خوراکُونو دَ کُومو اِستعمالوُونکو چه هيڅ فائده نۀ وه مُوندلے .
زمُونږ قُربانګاه يو داسے ځائے دے دَ کُوم نه چه دَ خيمے کاهنانو له دَ خوراک هيڅ اِختيار نِشته .
ځکه چه دَ کُومو ځناورو وينه چه مشر کاهن پاکترين مقام ته دَ ګُناه دَ کِفارے دَ پاره وړى ، دَ هغوئ وجُودُونه دَ خيمه ګاه نه بهر سوزولے کيږى .
ځکه خو عيسىٰ هم دَ خپلے وينے په وجه دَ اُمت دَ پاکولو دَ پاره دَ ښار دَ دروازے نه بهر تکليف وزغملو .
نو راځئ چه دَ هغۀ په سپکاوى کښے شريک شُو اَؤ خيمه ګاه نه بهر هغۀ له لاړ شُو .
ځکه چه دلته زمُونږ يو ښار هم قائم پاتے کيدُونکے نِشته بلکه مُونږ دَ راتلُونکى ښار په لټُون يُو .
اَؤ مُونږ دِ دَ مسيح په وسيله هميشه دَ خُدائے په ثنا کولو دَ شکر ګذارئ قُربانى پيش کړُو ، ځکه کله چه مُونږ په خپلے ژبے سره دَ هغۀ دَ نُوم اِقرار کوُو نو دا دَ خُدائے دَ پاره يوه نذرانه ده .
نيکى اَؤ سخاوت مه هيروئ ځکه چه خُدائے په داسے قُربانو خوشحاليږى .
دَ خپلو مشرانو خبره منئ اَؤ دَ حُکم تابعدارى ئے کوئ ځکه چه هغوئ ستاسو دَ رُوحُونو دَ فائدے دَ خاطره دَ هغوئ په شان بيدار اوسى چا ته چه به حساب ورکول وى ، دَ پاره دَ دے چه هغوئ په خوشحالئ دا کار وکړى نۀ چه په خفګان ، ځکه چه په داسے حال کښے به ستاسو دَ پاره هيڅ فائده نۀ وى .
زمُونږ دَ پاره دُعا کوئ ځکه چه زمُونږ يقين دے چه زمُونږ ضمير پاک دے اَؤ مُونږ په هر څۀ کښے په نيکئ ژوند تيرول غواړُو .
زَۀ دا نصيحت تاسو ته ځکه کوم چه تاسو دُعا وکړئ چه زَۀ تاسو ته زر بيا درشم .
مالِک عيسىٰ چه دَ ګډو لوئے شپُونکے دے چه هغۀ دَ خپلے وينے په وسيله دَ تل وعده تړلے ده ، هم هغه خُدائے چه دَ سلامتئ سرچينه دے ، له مړو نه بيا ژوندے پورته کړو .
اوس هم هغه خُدائے تاسو په هره خبره کښے تيار کړه چه دَ هغۀ مرضى پُوره کړئ ، اَؤ هر څۀ چه هغه خوښوى دَ عيسىٰ مسيح په وسيله هم هغه په مُونږ کښے پيدا کړى . دَ هغۀ حمد و ثنا دِ تل تر تله وى . آمين .
اَئے ورُوڼو ! زَۀ تاسو ته زارى کوم چه دَ دے کلام دَ نصيحت زغم ولرئ ځکه چه ما تاسو ته په لنډو وليکل .
زَۀ تاسو ته وايم چه زمُونږ ورور تيموتيوس آزاد شو . که هغه زر راغے نو زَۀ به دَ هغۀ سره تاسو ته مُلاقات له درشم .
خپلو ټولو مشرانو اَؤ ټولو پاکانو ته سلام ووايئ . دَ اِټلى اِيمانداران وروڼه درته سلام کوى .
اَؤ په تاسو ټولو دِ فضل وى ، آمين .
دَ خُدائے اَؤ دَ مالِک عيسىٰ مسيح غُلام دَ يعقُوب له طرفه ، هغه دولسو واړو قبيلو ته چه ځائے په ځائے اوسيږى ، ټولو ته دِ سلام وى .
اَئے زما ورُوڼو ! هر کله چه تاسو په قِسما قِسم آزميښتُونو کښے راګير شوئ نو ډير په خوشحالئ ئے زغمئ .
ځکه چه تاسو ته معلُومه ده چه دا ستاسو دَ ايمان په آزميښت کښے صبر پيدا کوى .
اَؤ صبر خپل کار پُوره کوى دَ دے دَ پاره چه تاسو پُوره اَؤ کامِلان شئ اَؤ په تاسو کښے دِ دَ هيڅ خبرے کمے پاتے نۀ شى .
خو که په تاسو کښے په چا کښے دَ حِکمت کمے وى نو هغه دِ ئے دَ خُدائے نه غواړى چه بغير دَ ملامتولو نه ئے هر چا ته پُوره په فياضئ ورکوى ، نو هغۀ ته به هم ورکولے شى .
خو سوال دِ په ايمان سره کوى اَؤ هيڅ شک دِ نۀ کوى ځکه چه شک کوُونکے دَ سمندر دَ هغه چپو په مِثال دے کُومے چه دَ هوا په زور ښکته اَؤ پورته کيږى .
داسے سړے دِ دا نۀ ګڼى چه ګنى ما ته به دَ مالِک نه څۀ په لاس راشى .
هغه سړے دوه زړيه وى اَؤ هغه په خپلو خبرو ټينګ نۀ وى .
غريب ورور دِ په خپله اُوچته مرتبه فخر وکړى ،
اَؤ دولتمند دِ په خپل ادنىٰ حالت ، ځکه چه هغه به لکه دَ وښو دَ ګُل تير شى .
ځکه چه دَ نمر په راختو نمر تاؤجن وى چه واښۀ اَؤ ګُلونه ريژوى اَؤ دَ هغے ښائيست نۀ پاتے کيږى ، دغه شان دولتمند به هم سره دَ خپل کاروبار دَ خاورو سره خاورے شى .
بختور دے هغه سړے چه آزميښت زغمى ، هر کله چه هغه وآزمائيلے شو نو دَ ژوندُون هغه تاج به حاصلوى چه مالِک دَ خپلو مئينو سره وعده کړے وه .
هر کله چه څوک وآزمئيلے شى نو دا دِ ونۀ وائى چه ” په ما دا آزميښت دَ خُدائے دَ طرفه وو ، “ ځکه چه نۀ خو خُدائے په بدئ آزمئيلے شى اَؤ نۀ خُدائے څوک آزمئى .
په حقيقت کښے هر سړے هغه وخت آزمائيلے شى کله چه دَ هغۀ خپل بد خواهش په دوکه ورکولو هغه ونښلوى .
نو بيا دَ هغۀ بد خواهش اُميدوار شى اَؤ ګُناه ترے نه پيدا شى ، اَؤ چه ګُناه زياته شى نو مرګ پيدا کوى .
اَئے زما خواږو ورُوڼو ! غُليږئ مه .
هر ښۀ بخشش اَؤ هر کامِل اِنعام دَ آسمان نه راځى اَؤ دَ خُدائے نه مُوندلے کيږى چه دَ نمر سپوږمئ اَؤ دَ ستورو پيدا کوُونکے دے . په هغۀ کښے نۀ خو څۀ تبديلى راځى اَؤ نۀ دَ ګردش له عمل روښانه کيږى اَؤ نۀ تيارۀ کيږى .
هغۀ په خپله مرضئ مُونږ دَ حق کلام په وسيله پيدا کړلُو چه دَ هغۀ په مخلُوقاتو کښے مُونږ يو قِسم وړُومبئ ميوه شو .
اَئے زما ورُوڼو ! دا خبره تاسو ته معلُومه ده ، نو هر څوک دِ په آؤريدو کښے تيز آو په وينا کښے قلاره اَؤ په غُصه کښے سوړ وى .
ځکه چه دَ اِنسان قهر دَ خُدائے دَ صداقت کار نۀ شى کولے .
تاسو ځکه ټول پليتوالے اَؤ دَ بدئ ګند لرے کړئ ، اَؤ هغه کلام ډير په عاجزئ سره قبُول کړئ چه په زړۀ کښے کرلے شوے اَؤ تاسو له خلاصُون درکولے شى .
خو په کلام عمل کوُونکى جوړ شئ ، نۀ چه تش آؤريدُونکى چه ځان په دوکه کښے ساتى .
ځکه چه هغه څوک چه دَ کلام آؤريدُونکى دى اَؤ عمل پرے نۀ کوى ، هغه دَ هغه سړى په شان دے څوک چه خپل شکل په آئينه کښے وګورى .
هر کله چه هغه خپل ځان ووينى اَؤ لاړ شى نو سمدستى دا هير کړى چه زَۀ څنګه وم .
خو کُوم سړے چه دَ آزادئ په کامل شريعت په غور سره ګورى ، هغه به خپل کار کښے بختور وى ، ځکه چه هغه چه څۀ واؤرى نو هيروى ئے نه ، خو عمل پرے کوى .
څوک چه ځان دينداره ګڼى اَؤ بيا هم خپله ژبه په قابُو کښے نۀ ساتى ، هغه خپل ځان ته دوکه ورکوى ، نو دَ هغۀ ديندارى باطله ده .
زمُونږ دَ خُدائے اَؤ پلار په نِزد خالصه اَؤ بے عيبه ديندارى دا ده چه دَ يتيمانو اَؤ دَ کونډو دَ مُصيبت په وخت دَ هغوئ پالنه وکړئ اَؤ خپل ځان دَ دُنيا نه بے داغه ساتئ .
اَئے زما ورُوڼو ! تاسو چه په مالِک عيسىٰ مسيح ايمان راؤړے دے څوک چه دَ جلال خاوند دے ، نو بيا طرفدارى مه کوئ .
ولے چه که يو سړى دَ سرو زرو ګوته اَؤ ښائسته جامے آغوستے وى اَؤ ستاسو دَ عبادت ځائے ته راشى اَؤ يو غريب سړى په شليدلو جامو کښے ،
نو تاسو دَ هغه ښائسته جامو دَ خاوند لحاظ کوئ اَؤ هغه ته ووايئ چه ” راځئ تاسو په دے سم ځائے کښے کښينئ ، “ اَؤ غريب سړى ته ووايئ چه ” ته هلته ودريږه ، يا زما دَ پښو دَ څوکئ سره کښينه “
نو آيا دا تاسو په خپلو کښے طرفدارى ونۀ کړه ؟ اَؤ دَ بدنيتئ مُنصفان نۀ شوئ ؟
اَئے زما خوږو ورُوڼو ! زما واؤرئ ، ولے خُدائے دَ دے دُنيا خواران غوره کړى نۀ دى څۀ ، يعنے هغه خواران چه دَ ايمان سره دولتمند دى ، چه هغوئ دَ هغۀ سره په بادشاهئ کښے شريک شى ، چه خُدائے دَ هغوئ سره لوظ کړے دے چه ورسره مينه کوى ؟
تاسو خو دَ غريب سړى سپکاوے وکړو . آيا دولتمند په تاسو ظلمُونه نۀ کوى ؟ اَؤ آيا هغوئ تاسو عدالتُونو ته نۀ راکاږى ؟
آيا هغوئ دَ هغه بزرګ په خوږ نُوم کُفر نۀ غروى دَ چا نُوم چه تاسو ته درکړے شوے دے ؟
نو بيا هم که تاسو دَ کتابِ مُقدس په مُطابق هغه شاهى شريعت پُوره کوئ چه وائى چه : ” دَ خپل ګاونډى سره دَ خپل ځان په شان مينه کوئ ، “ نو ښۀ کوئ .
خو که چرے تاسو طرفدارى کوئ نو ګُناه کوئ اَؤ دَ شريعت له مخه مُجرمان يئ .
ځکه چه چا چه په ټول شريعت عمل وکړو اَؤ صرف په يوه خبره کښے ئے هم خطا وکړه نو هغه په ټولو خبرو کښے ګُناه ګار شو .
ځکه چه چا چه دا وفرمائيل چه ” زِنا مه کوئ ، “ نو هغۀ دا هم فرمائيلى دى چه ” خُون مه کوئ “ ، نو که تاسو زِنا ونۀ کړه ولے خُون مو وکړو ، نو شريعت ماتوئ .
اَؤ تاسو دَ هغه خلقو په شان کلام اَؤ عملُونه هم کوئ دَ چا چه به دَ آزادئ دَ شريعت په مُطابق اِنصاف کيږى .
ځکه چه چا چه رحم ونۀ کړو نو په هغۀ هم دَ اِنصاف په مُطابق رحم نۀ کيږى . بيا هم رحم په اِنصاف غالب راځى .
اَئے زما ورُوڼو ! که څوک ووائى چه زَۀ ايماندار يم خو عمل نۀ کوى نو فائده ئے څۀ ؟ آيا داسے ايمان هغۀ له خلاصُون ورکولے شى څۀ ؟
چه څوک ورور يا خور دَ جامو اَؤ دَ خوراک حاجتمند وى ،
اَؤ بيا هم تاسو ورته دا وايئ چه ” په خير لاړ شه ، تود اَؤ موړ اوسه ، “ خو چه کُوم څيزُونه هغۀ ته په کار وى ، هغه ورنۀ کړئ نو فائده ئے څۀ ؟
دغه شان ايمان هم دے ، که دَ دے سره عمل نۀ وى نو هغه ايمان مړ دے .
بلکه څوک دا وئيلے شى چه ” تۀ اِيماندار يئے اَؤ زَۀ عمل کوُونکے . “ ته خپل ايمان بغير دَ عمل نه ما ته څرګند کړه اَؤ زَۀ به خپل ايمان په عمل تا ته څرګند کړم .
تۀ په دے خبره ايمان لرے چه خُدائے يکى يو دے . خير دا ښۀ کوے ! شيطانان هم دا ايمان لرى اَؤ دَ ويرے نه رپيږى .
خو اَئے بيکاره سړيه ! آيا تۀ په دے هم نۀ پوهيږے چه دَ عمل نه بغير ايمان بے کاره دے ؟
نو هر کله چه زمُونږ نيکۀ اِبراهيم خپل زوئے اِسحاق په قُربانګاه دَ قُربانى په طور پيش کړو نو آيا هغه په عمل سره صادِق نۀ شو ؟
نو بيا تا وکتل چه ايمان دَ هغۀ دَ عمل سره يو ځائے اثر وکړو اَؤ دَ عمل سره ايمان کامل شو .
اَؤ دَ کِتاب مُقدس هغه کلام پُوره شو چه ” اِبراهيم په خُدائے ايمان راوړو اَؤ دا دَ هغۀ دَ پاره په صداقت حساب شو ، “ اَؤ هغه خليل الله وبللے شو .
نو بيا تاسو وينئ چه اِنسان تش په ايمان نه ، بلکه په عمل صادِق کيږى .
هم دغه شان راحبے کنجرئ هم چه هر کله هغه جاسُوسان په خپل کور کښے ايسار کړل اَؤ په بله لار ئے رُخصت کړل ، نو آيا په عمل صادِقه نۀ شوه ؟
غرض دا چه څنګه چه بدن بغير دَ رُوح نه مړ دے هم هغه شان ايمان هم بغير دَ عمل نه مړ دے .
اَئے زما ورُوڼو ! له تاسو نه دِ ډير اُستاذان جوړ نۀ شى ځکه چه تاسو خبر يئ چه مُونږ چه اُستاذان يُو ، زياته سخته سزا به مُومو .
ځکه چه مُونږ ټول اکثر غلطئ کوُو ، که څوک په خپلو خبرو کښے غلطى نۀ کوى نو هغه کامل دے اَؤ ټول بدن په قابُو کښے ساتلے شى .
هر کله چه مُونږ دَ قابُو کولو دَ پاره دَ آسونُو په خُلو کښے قيزے اچوُو نو دَ هغوئ ټول بدن هم ګرځولے شُو .
ګورئ ، سمندرى جهازُونه اګر که ډير لوئے لوئے وى اؤ په تيزو بادونو چلولے شى خو بيا هم دَ يو ورکوټى سُکان په وجه دَ ماڼګى دَ مرضئ په مُطابق ګرزولے شى .
هم دغه شان ژبه هم يو ورکوټے اَندام دے اَؤ ډيرے غټے خبرے کوى . ګورئ ! په يو ورکوټى بڅرى سره په څومره لوئے ځنګل کښے اور ولګى .
اَؤ ژبه هم يو اور دے ، دا زمُونږ په اَندامُونو کښے دَ شرارت يوه دُنيا ده ، اَؤ په ټول وجُود کښے بدى پيدا کوى اَؤ زمُونږ په ټول ژوندُون کښے اور لګوى ، اَؤ په خپله دَ دوزخ دَ اور نه بليږى .
ځکه چه هر قِسم ځنګلى ځناور ، مارغان ، چينجى مينجى اَؤ دريابى ځناور خو دَ اِنسان په قابُو کښے راتلے شى اَؤ راغلى هم دى ،
خو هيڅوک ژبه په قابُو کښے نۀ شى راوستلے . هغه يوه بلا ده چه چرے ايساريږى نه ، دَ مړ کوُونکى زهر نه ډکه ده .
هم په دے مُونږ دَ مالِک اَؤ پلار ثنا کوُو ، اَؤ هم په دے بنى آدمو ته چه دَ خُدائے په صُورت پيدا شوى دى ، ښيرے کوُو .
دَ يکى يوے خُلے نه مُبارکى خبرے اَؤ ښيرے راوزى . اَئے زما ورُوڼو ! داسے نۀ دى په کار .
آيا دَ چينے دَ يکى يوے خُلے نه خوږے اَؤ تروے اوبۀ وزى څۀ ؟
اَئے زما ورُوڼو ! آيا دَ اِينځير په ونه کښے ښُون ، اَؤ په انګُور کښے اِينځير پيدا کيدے شى څۀ ؟ هم دغه شان دَ مالګينے چينے نه خوږے اوبۀ نۀ شى راوتلے .
په تاسو کښے څوک هوښيار اَؤ پوهه شته دے ؟ هغه دِ په خپلو کارُونو دَ نيک چال چلن په وسيله اَؤ عاجزئ سره دِ دا خبره ثابته کړى ، يعنے داسے عاجزى چه دَ حِکمت نه پيدا کيږى .
خو که تاسو په خپلو زړُونو کښے سخته کينه اَؤ خودغرضى لرئ نو فخر مه کوئ اَؤ مه دَ حق برخلاف دروغ وايئ .
دا هغه حِکمت نۀ دے کُوم چه له آسمان نه راکُوزيږى بلکه دُنياوى ، نفسانى اَؤ شيطانى دے .
ځکه چه هر چرته چه کينه اَؤ خودغرضى وى ، هلته فساد اَؤ هر قِسم بدکار هم کيږى .
خو چه کُوم حِکمت له آسمان نه راځى ، اول خو هغه پاک وى ، بيا صُلح خوښوُونکے ، نرم مزاجه ، تربيت خوښوُونکے ، رحم کوُونکے اَؤ دَ ښو ميوو نه ډک ، ناطرفداره اَؤ بے ريا .
اَؤ صُلح کوُونکى دَ صُلح سره داسے تُخم کرى چه دَ صداقت ميوے ترے پيدا کيږى .
په تاسو کښے جنګ جګړے له کُومه راغلے ؟ آيا دَ هغه خواهشاتو نه نۀ دى کُوم چه ستاسو په اَندامُونو کښے فساد کوى ؟
تاسو چه دَ کُوم څيز خواهش کوئ خو تاسو ته په لاس نۀ درځى ، ځکه خُون کوئ اَؤ کينه لرئ خو هيڅ حاصلولے نۀ شئ . تاسو نښلئ ، جنګيږئ ، خو تاسو ته ځکه نۀ ملاويږى چه له خُدائے نه ئے نۀ غواړئ .
تاسو ئے غواړئ اَؤ مُومئ ئے نه ، دا ځکه چه په بد نيت ئے غواړئ ، چه په خپل عيش و عشرت ئے ولګوئ .
اَئے بے وفا خلقو ! آيا تاسو ته معلُومه نۀ ده چه دَ دُنيا سره دوستى لرل دَ خُدائے سره دُښمنى کول دى ؟ نو بيا چه څوک دَ دُنيا دوست جوړيدل غواړى ، هغه خپل ځان دَ خُدائے دُښمن کوى .
آيا تاسو دا ګڼئ چه مُقدس کِتاب بے فائدے وائى چه خُدائے هغه رُوح چه زمُونږ په زړُونو کښے اچولے دے ، هغه دَ حسد خواهش لرى څۀ ؟
بلکه زيات فضل ورکوى ، نو ځکه دا وايئ چه ” خُدائے دَ کبرژنو مُقابله کوى خو عاجزانو ته فضل وربخښى . “
نو بيا دَ خُدائے تابع شئ ، اَؤ دَ اِبليس مُقابله وکړئ نو هغه به درنه وتښتى .
که تاسو خُدائے ته ورنزدے شئ نو هغه به تاسو ته رانزدے کيږى . اَئے ګُناه ګارانو ! خپل لاسُونه دَ بدو کارُونو نه صفا کړئ اَؤ اَئے دوه زړيو سړو ! خپل زړُونه پاک کړئ .
اَفسوس اَؤ وير وکړئ اَؤ ژاړئ ، ستاسو خندا دِ په وير بدله شى اَؤ ستاسو خوشحالى دِ په غم !
دَ مالِک په وړاندے عاجز شئ اَؤ هغه به تاسو سربلند کړى .
اَئے ورُوڼو ! په يو بل پسے خبرے مه کوئ . څوک چه په خپل ورور پسے خبرے کوى يا په خپل ورور اِلزام لګوى ، هغه دَ شريعت بد وائى اَؤ په شريعت اِلزام لګوى ، اَؤ که تۀ په شريعت اِلزام لګوے نو په شريعت عمل کوُونکے نه ، بلکه په هغۀ قاضى شوے .
خو دَ شريعت ورکوُونکے اَؤ قاضى خو يکى يو دے چه دَ بچ کولو اَؤ دَ هلاکولو توان لرى ، خو تۀ څوک ئے چه په خپل ګاونډى اِلزام لګوے ؟
تاسو چه دا وايئ چه ” مُونږ به نن يا صبا فلانکى ښار ته لاړ شُو اَؤ هلته به يو کال ايساريږُو اَؤ په سوداګرئ کښے به ګټه کوُو ، “
اَؤ په دے نۀ يئ خبر چه صبا به څۀ کيږى ، ستاسو ژوند څۀ څيز دے ؟ دَ يو بړاس په شان دے چه دَ لږ ساعت دَ پاره ښکاره شو اَؤ بيا ختم شو .
دَ داسے وينا په ځائے تاسو ته دا وئيل په کار دى چه ” که مالِک غواړى نو مُونږ به ژوندى پاتے شُو اَؤ دا يا هغه کار به هم وکړُو . “
خو اوس تاسو په خپلو ډُوزو فخر کوئ خو دا قِسم فخر کول بد دى .
نو بيا که څوک په ښو کولو پوهيږى اَؤ نۀ ئے کوى ، دَ هغۀ دَ پاره دا ګُناه ده .
اَئے دولتمندو ! زما واؤرئ ، تاسو په خپلو هغه مصيبُتونو چه راتلُونکى دى ، ژړا اَؤ فرياد وکړئ .
ستاسو مال سخا شو اَؤ ستاسو جامے چينجو ووهلے .
ستاسو سرۀ اَؤ سپين زنګ شول اَؤ هغه زنګ به په تاسو ګواهى ورکوى اَؤ دَ اور په شان به ستاسو غوښه وسوزوى . تاسو په آخرى ورځو کښے خزانه جمع کړے ده .
ګورئ ! کُومو مزدُورانو چه ستاسو په پټو کښے لؤ کړے دے ، دَ هغوئ هغه مزدُورى چه تاسو ايساره کړے ده ، چغے وهئ اَؤ دَ لوګرو فرياد دَ قادر مُطلق خُدائے غوږُونو ته رسيدلے دے .
تاسو په دُنيا کښے عيشُونه اَؤ مزے وکړلے ، اَؤ تاسو خپل ځانُونه دَ حلاليدو دَ ورځ دَ پاره څاربۀ کړل .
تاسو صادِق سړے قصُوروار کړو اَؤ ومو وژلو ، خو هغه ستاسو مُقابله نۀ کوى .
نو اَئے ورُوڼو ! دَ مالِک تر راتلو پورے صبر وکړئ ، ګورئ زميندار دَ مزکے دَ قيمتى فصل په اِنتظار کښے دَ منى اَؤ دَ سپرلى دَ باران تر وريدو پورے صبر کوى .
نو تاسو هم صبر وکړئ اَؤ خپل زړُونه مظبُوط کړئ ځکه چه دَ مالِک راتلل نزدے دى .
اَئے ورُوڼو ! دَ يو بل شکايت مه کوئ چه تاسو سزا ونۀ مُومئ . ګورئ ! قاضى په دروازه کښے ولاړ دے .
اَئے ورُوڼو ! کُومو نبيانو چه دَ مالِک په نُوم کلام وکړو ، هغوئ دَ تکليفُونو تيرولو اَؤ دَ صبر کولو نمُونه وګڼئ .
ګورئ صبر کوُونکو ته مُونږ بختور وايُو . تاسو خو دَ ايوب دَ صبر حال آؤريدلے دے ، اَؤ دَ مالِک له طرفه چه دَ دے انجام وشو هغه مو هم معلُوم کړو ، ځکه چه مالِک ډير مهربان اَؤ رحيم دے .
خو اَئے زما ورُوڼو ! دَ ټولو نه لويه خبره دا ده چه قسم ونۀ خورئ ، نۀ دَ آسمان اَؤ نۀ دَ مزکے اَؤ نۀ دَ څۀ بل څيز ، بلکه دَ هو په ځائے هو وايئ اَؤ دَ نه په ځائے نه ، دَ پاره دَ دے چه دَ سزا لائق ونۀ ګرزئ .
که په تاسو کښے څوک غم زپلے وى نو دُعا دِ وغواړى ، که خوشحاله وى نو ثنا دِ ووائى .
که په تاسو کښے څوک بيمار وى نو دَ جماعت مشران دِ راوبلى اَؤ دَ هغۀ دَ پاره دِ دُعا وغواړى اَؤ دَ مالِک په نُوم دِ هغه په تيلو غوړ کړى .
اَؤ کُومه دُعا چه به په ايمان سره وغوښتے شى دَ هغے په وجه به بيمار بچ شى ، اَؤ مالِک به هغه پاڅوى اَؤ که هغۀ ګُناهُونه کړى وى نو هغه به هم ورته معاف شى .
نو بيا تاسو په خپلو کښے يو بل ته دَ خپلو خپلو ګُناهُونو اِقرار وکړئ اَؤ دَ يو بل دَ پاره دُعا وغواړئ چه شفا ومُومئ . دَ صادِق دَ دُعا په اثر ډير څۀ کيدے شى .
اِلياس زمُونږ په شان اِنسان وو ، هغۀ ډير په جوش سره دُعا وغوښته چه باران دِ ونۀ وريږى ، ځکه خو درے نيمو کالو پورے په مزکه باران ونۀ وريدلو .
بيا چه هغۀ دُعا وغوښته نو دَ آسمان نه اوبۀ ووريدے اَؤ په مزکه فصل پيدا شو .
اَئے زما ورُوڼو ! که څوک په تاسو کښے دَ حق دَ لارے نه واؤړى اَؤ بل څوک هغه راواړوى ،
نو هغه دِ په دے پوهه شى چه څوک چه ګُناه ګار دَ ګمراهئ نه راواړوى ، هغه يو کس دَ مرګ نه بچ کوى اَؤ په ډيرو ګُناهُونو پړده اچوى .
دَ پطروس له طرفه چه دَ عيسىٰ مسيح رسُول دے ، دَ خُدائے دَ هغو غوره شوؤ مُهاجرينو په نُوم چه دَ پونطوس ، ګلتيه ، کپدوکيه ، ايشيا اَؤ بيتونيه په صوبو کښے خوارۀ وارۀ دى ،
اَؤ دَ خُدائے پلار دَ ازلى اِرادے په مُطابق تاسو دَ رُوحُ القُدس په پاکولو سره دَ عيسىٰ مسيح فرمانبردار شوئ اَؤ دَ عيسىٰ مسيح وينه ستاسو دَ پاره تويه شوه چه تاسو پاک شئ . دَ فضل اَؤ دَ سلامتئ زياتوالے دِ تاسو سره وى .
زمُونږ دَ مالِک عيسىٰ مسيح اَؤ دَ خُدائے پلار دِ ثنا وى ، چه دَ عيسىٰ مسيح دَ مړو نه دَ بيا ژوندى کولو په سبب ئے په خپل لوئے رحمت سره مُونږ دَ ژوندى اُميد دَ پاره بيا پيدا کړُو ،
چه يو نۀ فنا کيدُونکے ، بے داغه اَؤ لازواله ميراث حاصل کړُو چه هغه ستاسو دَ پاره په آسمان کښے ساتلے شوے دے .
خُدائے تاسو دَ ايمان په وسيله په خپل قُدرت سره محفُوظ ساتى دَ هغه خلاصُون دَ پاره چه په آخرى وخت کښے ښکاره کيدو ته تيار دے .
دَ دے په سبب تاسو خوشحالئ کوئ اګر که اوس دَ څو ورځو دَ پاره دَ قِسما قِسم آزميښتُونو په سبب غم زپلى يئ .
اَؤ دا ځکه دے چه ستاسو آزمئيلے شوے ايمان خالص شى ، کُوم ايمان چه په اور آزمئيلى شوؤ فانى سرو زرو نه هم ډير زيات قيمتى دے ، اَؤ چه دَ عيسىٰ مسيح دَ ښکاره کيدو په وخت دَ ستائينے اَؤ جلال اَؤ دَ عزت سبب وګرزئ .
تاسو دَ هغۀ سره مينه لرئ چه مو ليدلے نۀ دے ، اَؤ سره دَ دے چه په دے وخت هغه نۀ وينئ بيا هم په هغۀ ايمان راؤړئ ، اَؤ داسے خوشحالئ کوئ چه دَ بيان نه بهر اَؤ دَ جلال نه ډکے وى ،
اَؤ دَ خپل ايمان مقصد ، يعنے دَ رُوحُونو خلاصُون حاصلوئ .
دَ دے خلاصُون په باره کښے هغو نبيانو ډير لټُون اَؤ تحقيق وکړو اَؤ دَ هغه فضل په باب کښے چه په تاسو کيدُونکے وو ، ئے پيشن ګوئى وکړه .
دَ مسيح رُوح په هغوئ کښے وو اَؤ دا ګواهى ئے ورکوله چه مسيح به تکليفُونه وزغمى اَؤ بيا به جلال ومُومى ، نو بيا نبيانو دَ دے معلُومولو کوشِش وکړو چه دَ رُوح دا اِشاره به په څۀ وخت اَؤ په کُومه زمانه کښے پُوره کيږى .
هغوئ ته دا ښکاره کړے شوه چه دَ هغوئ دا خدمت دَ خپل ځان دَ پاره نۀ وو بلکه ستاسو دَ پاره وو . نبيانو دَ هغه خبرو بيان هم وکړو چه تاسو هم دَ پيغمبرانو په وسيله په زيرى کښے آؤريدلے دى ، خُدائے دَ آسمان نه خپل رُوحُ القُدس رااستولو سره دا پيغام واؤرولو . دا داسے خبرے دى چه فرښتے هم پرے دَ ځان پوهيدلو خواهش مندے وے .
دَ دے دَ پاره دَ خپل عقل نه کار واخلئ اَؤ هوښيار شئ ، اَؤ دَ هغه فضل کامل اُميد لرئ کُوم چه دَ عيسىٰ مسيح دَ ظاهريدو په وخت په تاسو کيدُونکے دے .
اَؤ تابعدار بچى جوړ شئ ، دَ خپل جهالت دَ زمانے دَ هغه زړو خواهشاتو غُلامان مه جوړيږئ .
بلکه لکه چه ستاسو رابلُونکے پاک دے هم هغه شان تاسو هم په خپل ټول چال چلن کښے پاک شئ .
لکه چه صحيفے وائى چه ” پاک شئ ځکه چه زَۀ پاک يم . “
اَؤ چه تاسو ورته پلار وايئ نو دَ هغه خُدائے نه دُعا غواړئ چه دَ هر چا دَ عمل په مُطابق بغير دَ طرفدارئ نه اِنصاف کوى ، نو دَ خپل هجرت وخت په ويره تير کړئ .
ځکه چه تاسو خبر يئ چه ستاسو فضُول چال چلن چه دَ پلار نيکه نه مو مُوندلے دے دَ هغے نه ستاسو خلاصُون دَ فانى څيزُونو ، يعنے سرو يا سپينو زرو په وسيله ونۀ شو ،
بلکه دَ يو روغ رحمت اَؤ بے داغه ګډُورى ، يعنے دَ مسيح دَ قيمتى وينے په وسيله .
خُدائے هغه خو دَ دُنيا دَ جوړيدو نه اول غوره کړے وو خو ظهُور ئے په آخرى زمانه کښے ستاسو دَ پاره وشو ،
چه تاسو دَ هغۀ په وسيله په خُدائے ايمان راوړے دے چه هغه ئے دَ مړو نه ژوندے کړو اَؤ جلال ئے ورکړو ، دَ پاره دَ دے چه ستاسو ايمان اَؤ اُميد هم په خُدائے وى .
کله چه تاسو دَ حق په تابعدارئ سره خپل زړُونه پاک کړى دى اَؤ دَ هغے په وجه دَ ورُوڼو دَ پاره بے رِيا مينه پيدا شوه ، نو دَ دے دَ پاره په خپلو کښے دَ زړۀ نه ډيره مينه لرئ .
ځکه چه تاسو دَ فانى تُخم نه نه ، بلکه دَ خُدائے دَ کلام په وسيله کُوم چه ژوندے اَؤ قائم دے ، دَ غير فانى تُخم نه بيا پيدا شوى يئ .
ځکه چه : ” هر بشر دَ واښو په شان دے اَؤ دَ هغۀ ټول شان و شوکت دَ واښو دَ ګُل په شان ، واښۀ وچيږى اَؤ ګُل ئے رژيږى
خو دَ خُدائے کلام به تل تر تله قائم پاتے وى . “ اَؤ دا دَ هغۀ دَ زيرى کلام دے چه تاسو ته آؤرولے شوے وو .
نو بيا هر قِسم بدى ، فريب ، رياکارى ، کينه اَؤ هر قِسم بده وينا پريږدئ .
دَ نؤو پيدا شوو بچو په شان دَ خالِص رُوحانى پيو خواهشمند اوسئ چه دَ هغو په وسيله دَ خلاصُون مُوندلو دَ پاره لوئيږئ .
تاسو دَ مالِک دَ مهربانه کيدو خوند څکلے دے .
نو مسيح ژوندى کاڼى له راشئ چه بنى آدمو رد کړے خو خُدائے قيمتى غوره کړے دے .
تاسو هم دَ ژوندو کاڼو په شان دَ خُدائے رُوحانى کور جوړ شئ چه دَ کاهنانو مُقدسه فرقه په جوړيدو داسے رُوحانى قُربانئ پيش کړئ چه دَ عيسىٰ مسيح په وسيله خُدائے ته قبُولے وى .
لکه چه په کتاب مُقدس کښے وئيلى دى چه : ” ګورئ ، زَۀ په صيون کښے دَ ګُوټ غوره کړے اَؤ قيمتى کاڼے ږدم ، څوک چه به په هغۀ ايمان راؤړى هغه به هيڅ کله شرمنده نۀ شى . “
نو بيا ستاسو دَ پاره چه ايمان مو راوړے دے ، هغه کاڼے قيمتى دے ، خو څوک چه ايمان نۀ راؤړى دَ هغوئ دَ پاره : ” کُوم کاڼے چه ګِلکارانو رد کړو هغه دَ ګُوټ سر کاڼے شو . “
اَؤ ” دَ تيندک کاڼے اَؤ دَ ټکر خوړلو ګَټ شو “ ځکه چه هغوئ نافرمان دى اَؤ دَ کلام سره تيندک خورى ، اَؤ هغوئ هم دَ دے دَ پاره مُقرر شوى وُو .
خو تاسو يو غوره کړے شوے نسل ، دَ شاهى کاهنانو فرقه ، مُقدس قوم ، اَؤ دَ خُدائے خپل اُمت يئ ، دَ پاره دَ دے چه دَ هغۀ لوئے کارُونه ښکاره کړئ چه تاسو ئے دَ تيارے نه خپلے عجيبه رڼا ته رابللى يئ .
وړُومبے تاسو دَ خُدائے اُمت نۀ وئ خو اوس دَ خُدائے اُمت يئ ، په تاسو رحمت نۀ وو شوے خو اوس په تاسو رحمت وشو .
خوږو ملګرو ! زَۀ تاسو ته خواست کوم چه تاسو خپل ځانُونه مُسافر اَؤ مُهاجر وګڼئ ، دَ هغه جسمانى خواهشُونو نه ځان ساتئ چه دَ رُوح سره جنګ کوى .
اَؤ په غيرو قومُونو کښے خپل چال چلن نيک ساتئ ځکه چه په کُومو خبرو کښے هغوئ تاسو بدکار ګڼى اَؤ ستاسو بد وائى ، ستاسو دَ نيکو کارُونو په ليدو اَؤ دَ هغو په سبب دَ ملاحظے په ورځ چه خُدائے په هغوئ نظر وکړى .
مالِک دَ خاطره دَ بنى آدم دَ هر يو اِنتظام تابع اوسئ ، دَ بادشاه په دے سبب چه هغه دَ ټولو نه لوئے دے ،
اَؤ دَ حاکمانو په دے سبب چه هغه دَ بدکارانو دَ سزا دَ اَؤ نيکانو دَ تعريف دَ پاره هغۀ راليږلى دى .
ځکه چه دَ خُدائے دا مرضى ده چه تاسو نيکى وکړئ اَؤ دَ ناپوهه خلقو دَ جهالت خبرے بند کړئ .
اَؤ خپل ځانُونه آزاد وګڼئ ، خو دا آزادى دَ بدئ پړده مه جوړوئ بلکه خپل ځانُونه دَ خُدائے بنده ګان ګڼئ .
دَ ټولو عزت کوئ ، دَ ايماندارانو سره مينه لرئ ، دَ خُدائے نه ويريږئ اَؤ دَ بادشاه عزت کوئ .
اَئے غُلامانو ! ډير په اِحترام سره دَ خپلو مالِکانو تابع اوسئ ، نۀ يواځے دَ نيکانو اَؤ حليمانو بلکه دَ بدمزاجه هم .
ځکه چه که څوک دَ خُدائے په خيال ناحق مُصيبتُونه اَؤ دړد وزغمى نو دا غوره ده .
ځکه چه که تاسو په ګُناه کولو سُوکُونه وخوړل اَؤ صبر مو وکړو ، نو فخر دَ څۀ خبرے ؟ خو که په نيکئ کولو مُصيبت وزغمئ نو دَ خُدائے په نِزد دا غوره ده .
اَؤ تاسو دَ دے دَ پاره رابللى شوى يئ ، ځکه چه مسيح هم ستاسو دَ پاره مُصيبت وزغمو اَؤ تاسو ته ئے يوه نمُونه درکړے ده چه دَ هغۀ په قدم روان شئ .
” نۀ هغۀ څۀ ګُناه وکړه ، اَؤ نۀ دَ هغه دَ خُلے نه دَ څۀ فريب خبره ووتله . “
نۀ هغۀ دَ کنځلو په بدل کښے کنځل کول اَؤ نۀ ئے په مُصيبتُونو زغملو چا ته دپکه ورکوله بلکه خپل ځان ئے رښتُونى اِنصاف کوُونکى ته وسپارلو .
هغۀ زمُونږ ګُناهُونه سولئ ته دَ خپل ځان سره يوړل دَ دے دَ پاره چه مُونږ ګُناهُونو ته مړۀ شو اَؤ دَ صداقت دَ پاره ژوند تيروُو ، اَؤ دَ هغۀ په زخمونو تاسو شفا ومُوندله .
ځکه چه وړُومبے تاسو دَ بے لارے ګډو په شان ګرزيدلئ خو اوس دَ خپلو رُوحُونو شپُونکى اَؤ څاروُنکى ته بيا راغلى يئ .
اَئے ښځو ! هم دغه شان تاسو هم دَ خپلو خپلو خاوندانو تابعدارے اوسئ ، ځکه چه که په هغو کښے ځنے دَ خُدائے کلام نۀ منى چه بيا هم ستاسو پاک چال چلن ته وګورى اَؤ خُدائے ته راواؤړى ،
يعنے چه ستاسو پاکيزه ګئ اَؤ اِحترام ته وګورى نو دَ څۀ وئيلو نه بغير دَ خپلو خپلو ښځو دَ چال چلن په وجه .
اَؤ ستاسو ډول اَؤ سنګار دِ ظاهرى نۀ وى ، يعنے سر څڼے کول اَؤ دَ سرو زرو کالى اَؤ قِسما قِسم جامے آغوستل ،
بلکه ستاسو دَ غير فانى سنګار ډول دِ په باطنى اِنسانيت کښے ، په حليمئ اَؤ دَ آرامئ په رُوح کښے وى ، چه دَ خُدائے په نزد ډير قيمتى دے .
اَؤ په وړُومبئ زمانه کښے هم په خُدائے اُميد لرُونکو پاکو ښځو خپل ځانُونه دغه شان سنګارول اَؤ دَ خپل خپل خاوند تابعدارے اوسيدلے ،
لکه چه ساره دَ اِبراهيم په حُکم کښے اوسيدله اَؤ هغۀ ته ئے مالِک وئيل . که تاسو هم چرے نيکى کوئ اَؤ دَ څۀ بلا نه نۀ ويريږئ نو دَ هغے لُوڼه شئ .
اَئے خاوندانو ! دغه شان تاسو هم دَ خپلو ښځو سره په عقلمندئ ګُزاره کوئ اَؤ ښځے نازک لوښى وګڼئ ، عزت ئے کوئ اَؤ داسے ګڼئ چه مُونږ دواړه دَ ژوند دَ نعمت وارثان يُو ، دَ پاره دَ دے چه ستاسو دُعاګانے ايسارے نۀ شى .
غرض دا چه ټول په يو زړۀ اَؤ په همدردئ اوسيږئ ، دَ ورورولئ مينه لرئ ، نرم زړۀ اَؤ حليمان شئ .
دَ بدو په بدل کښے بد مه کوئ اَؤ دَ کنځلو په بدل کښے کنځل مه کوئ ، بلکه دَ دے په ځائے برکت غواړئ ځکه چه تاسو دَ برکت دَ وارث کيدو دَ پاره رابللى شوى يئ .
ځکه چه ” هر څوک چه دَ ژوندانه خوشحاله کيدل اَؤ ښے ورځے ليدل غواړى ، هغه دِ ژبه دَ بدئ نه اَؤ شُونډے دَ فريب دَ خبرو کولو نه وساتى ،
دَ بدئ نه دِ ځان وساتى اَؤ په نيکئ دِ عمل کوى ، دَ صُلح طلبګار دِ وى اَؤ دَ هغے په کوشِش کښے دِ وى .
ځکه چه دَ مالِک سترګے دَ صادِقانو طرف ته دى اَؤ دَ هغۀ غوږُونه دَ هغوئ دَ دُعا دَ پاره څک دى ، خو دَ بدکارانو نه مخ اړوى . “
که تاسو په نيکئ کولو کښے بوخت يئ نو دَ تاسو سره بدى کوُونکے څوک دے ؟
اَؤ که دَ صداقت دَ خاطره مُصيبتُونه هم وزغمئ نو تاسو بختور يئ . ” دَ هغوئ په ويرولو مه ويريږئ اَؤ زړُونه مه بائيلئ . “
بلکه مسيح مالِک وګڼئ اَؤ په خپلو زړُونو کښے ئے مُقدس ګڼئ ، اَؤ چه څوک ستاسو نه ستاسو دَ اُميد دَ وجے تپوس وکړى هغۀ ته دَ جواب ورکولو دَ پاره هر وخت تيار اوسئ ،
خو په نرم مزاجئ اَؤ په اِحترام سره . اَؤ نيت هم نيک ساتئ ځکه چه په کُومو خبرو کښے چه په تاسو بد وئيلے شى چه په هغو کښے هم هغه خلق شرمنده شى چه ستاسو مسيحى نيک چلن ته بدرد وائى .
ځکه چه که دَ خُدائے دغه مرضى وى چه تاسو دِ دَ نيکئ کولو په سبب مُصيبت وزغمئ ، نو دا دَ بدئ کولو په سبب دَ مُصيبت زغمُولو نه غوره دى .
مسيح ستاسو دَ ګُناهُونو دَ خاطره يو ځل هميشه دَ پاره مړ شو ، يعنے صادِق دَ ګُناه ګارانو دَ پاره ، دَ دے دَ پاره چه مُونږ خُدائے ته ورسوى . هغه په جسمانى طور مړ کړے شو خو په رُوحانى طور ژوندے کړے شو .
په دے شان هغه لاړو اَؤ هغه قيدى رُوحونو ته ئے پيغام ورکړو
چه په هغه وړُومبئ زمانه کښے دَ خُدائے نافرمانه وُو کله چه خُدائے دَ نُوح په وخت کښے په زغم اِنتظار کاوو ، اَؤ هغه کِشتئ تياريدله په کُومه کښے چه څۀ لږ کسان ، يعنے اَتۀ کسان سوارۀ شول اَؤ دَ اوبو نه تير شول اَؤ بچ شول .
اَؤ دا هم دَ دے اوبو مِثال دے کُومے چه تاسو اوس بچ کوى ، يعنے بپتسمه چه دَ وجُود ناپاکى لرے کول نه ، بلکه دَ عيسىٰ مسيح دَ بيا ژوندى کيدلو په وسيله خُدائے پاک ته دَ صفا زړۀ سوال دے ،
چه عيسىٰ آسمان ته ختلے دے اَؤ دَ خُدائے ښى لاس ته ناست دے ، اَؤ فرښتے اَؤ اِختيارات اَؤ قُدرتُونه دَ هغۀ تابع کړى شوى دى .
نو بيا چه مسيح په جِسمانى طور مُصيبت وزغملو نو ځکه تاسو هم دغه شان دَ مسيح غوندے مزاج ولرئ ، دَ دے دَ پاره چه چا چه درد اَؤ مُصيبت وزغملو هغه دَ ګُناه دَ قبضے نه آزاد شو ،
دَ پاره دَ دے چه آئنده خپل باقى جسمانى ژوندُون دَ اِنسانى خواهشُونو په طور نۀ تيروى بلکه دَ خُدائے دَ مرضئ په مُطابق .
ځکه چه دَ غيرو قومُونو دَ مرضئ په مُطابق په کار کولو اَؤ شهوت پرستئ ، بدو خواهشُونو ، شرابو ، نڅا ګډا ، نشه بازئ اَؤ بُت پرستئ کښے چه تاسو اول څومره وخت تير کړو ، هغه کافى دے ، چه دَ هغۀ ذکر کول هم دَ شرم خبره ده .
هغوئ په دے حيران دى چه تاسو په سخته بدچلنئ کښے دَ هغوئ ملګرتيا نۀ کوئ اَؤ تاسو ته بدرد وائى .
خو هغوئ به دَ دے حساب خُدائے ته ورکوى چه دَ ژوندو اَؤ دَ مړو عدالت کولو ته تيار دے .
ځکه چه مړو ته هم زيرے ځکه آؤرولے شوے وو چه په جِسم کښے خو دِ دَ خلقو په مُطابق دَ هغو اِنصاف وشى خو په رُوحانى طور دِ دَ خُدائے په شان ژوندى اوسى .
دَ ټولو څيزُونو خاتمه کيدُونکے ده ، نو ځان ساتئ اَؤ دَ دُعا کولو دَ پاره بيدار اوسئ .
دَ ټولو نه لويه خبره دا ده چه په خپلو کښے مينه ساتئ ځکه چه مينه په ډيرو ګُناهُونو پړده اچوى .
بے له ګُوريدلو په خپلو کښے دَ يو بل ميلمستيا کوئ .
هر چا ته چه هر څومره نعمت ورکړے شوے دے ، هغه دِ دَ خُدائے دَ مختلفو نعمتُونو دَ ښو مُختارانو په شان دَ يو بل په خدمت کښے ولګوئ .
که څوک څۀ وائى نو داسے دِ وائى لکه چه دَ خُدائے کلام دے ، که څوک خدمت کوى نو دَ هغه طاقت په مُطابق دِ ئے کوى کُوم چه خُدائے ورکړے وى ، دَ پاره دَ دے چه په ټولو خبرو کښے دَ عيسىٰ مسيح په وسيله دَ خُدائے جلال ظاهروى . جلال اَؤ بادشاهى تل تر تله دَ هغۀ ده ! آمين
زما خوږو ملګرو ! کُوم دَ مُصيبت اور چه ستاسو دَ آزميښت دَ پاره په تاسو کښے بل دے ، نو دا مه ګڼئ اَؤ په هغه حيرانيږئ مه چه په مُونږ دا يوه عجيبه خبره راغلے ده .
بلکه دَ مسيح په مُصيبتُونو کښے چه هر څومره شريکيږئ ، خوشحالئ کوئ ، دَ پاره دَ دے چه دَ هغۀ دَ جلال دَ ظاهريدو په وخت هم ډير خوشحاله يئ .
که چرے دَ مسيح دَ نُوم په سبب تاسو ته بدرد ووئيلے شى نو تاسو بختور يئ ، ځکه چه دَ جلال رُوح ، يعنے دَ خُدائے رُوح په تاسو سورے کوى .
په تاسو کښے دِ څوک خُونى ، غل ، بدکاره يا دَ نورو په کار کښے دَ لاس وهلو په سبب مُصيبت ونۀ زغمى .
خو که څوک په دے وجه چه هغه ايماندار دے مُصيبت بيا مُومى نو شرميږى دِ نه ، بلکه دَ دے نُوم په وجه دِ دَ خُدائے ثنا ووائى .
ځکه چه هغه وخت راغلے دے چه دَ خُدائے له کوره دِ عدالت شروع شى ، اَؤ هر کله چه زمُونږ نه شروع کيږى نو دَ هغوئ به څۀ حال وى څوک چه دَ خُدائے زيرے نۀ منى ؟
اَؤ ” هر کله چه صادِق به په مُشکل سره خلاصُون مُومى نو دَ بے دينه اَؤ ګناه ګار به څۀ حال وى ؟ “
نو بيا چه څوک دَ خُدائے دَ مرضئ په مُطابق مُصيبتُونه زغمى ، هغوئ دِ خپل ځانُونه وفادار خالق ته په حواله کړى اَؤ هميشه دِ نيکى کوى .
په تاسو کښے چه څوک مشران دى ، زَۀ دَ هغوئ په شان مشر اَؤ دَ مسيح دَ مُصيبتُونو ګواه اَؤ په ښکاره کيدُونکى جلال کښے شريک هم يم ، تاسو ته دا خواست کوم ،
چه دَ خُدائے دَ هغه رمے شپُونتوب کوئ چه خُدائے تاسو ته درکړے ده . په زور سره ئے مه څرَوئ بلکه دَ خُدائے دَ مرضئ په مُطابق په خوشحالئ سره ، اَؤ دَ ناجائزے ګټے دَ پاره نه ، بلکه دَ زړۀ په شوق .
اَؤ کُوم خلق چه ستاسو په حواله شوى دى ، په هغوئ حُکومت مه چلوئ بلکه دَ رمے دَ پاره نمُونه شئ .
اَؤ هر کله چه مشر شپُونکے ظاهر شى نو تاسو ته به دَ جلال داسے سهره درکړے شى چه دَ مړاوے کيدو نۀ ده ،
اَئے ځوانانو ! هم دغه شان تاسو هم دَ مشرانو تابعدار اوسئ ، بلکه دَ يو بل دَ خدمت دَ پاره ټول په حليمئ ملا وتړئ ځکه چه ” خُدائے دَ کبرژنو مُقابله کوى اَؤ حليمانو ته فضل وربخښى . “
نو بيا دَ خُدائے دَ مظبُوط لاس دَ لاندے په حليمئ اوسيږئ چه هغه تاسو په وخت باندے سربلند کړى .
اَؤ خپل ټول فکر په هغۀ واچوئ ځکه چه هغه ستاسو خيال لرى .
تاسو ځان ساتئ اَؤ بيدار اوسئ ځکه چه ستاسو مُخالف اِبليس دَ غړمبيدُونکى مزرى په شان په دے لټون کښے دے چه څوک ونغرى .
تاسو په ايمان کښے مظبُوط شئ اَؤ دَ هغۀ مُقابله وکړئ ځکه چه تاسو ته معلُومه ده چه ستاسو ورُوڼه چه په دُنيا کښے دى ، هم دغه شان مُصيبتُونه زغمى .
اوس دَ هر قِسم فضل ورکوُونکے خُدائے چه تاسو دَ مسيح په يووالى کښے دَ خپل آبدى جلال دَ شامليدو دَ پاره راوبللئ چه تاسو به دَ لږ وخت دَ مُصيبت زغملو نه پس په خپله کاملان ، قائم اَؤ مظبُوط کړى .
دَ هغۀ قدرت دِ تل تر تله وى ! آمين .
ما په سيلوانوس چه زما په خيال کښے ديانتدار ورور دے په لږ شان وليکل ، اَؤ تاسو ته مے نصيحت وکړو اَؤ دا ګواهى مے ورکړه چه دَ خُدائے رښتُونے فضل دغه دے ، په دے قائم پاتے شئ .
هغه جماعت چه په بابل کښے ستاسو په شان غوره دے ، هغه اَؤ زما زوئے مرقوس تاسو ته سلام وائى .
يو بل په مينه کښلوئ اَؤ په خپلو کښے سلام وايئ . تاسو ټول چه دَ مسيح يئ ، تاسو ته دِ سلامتى حاصله وى .
دَ شمعُون پطروس له طرفه چه دَ عيسىٰ مسيح غُلام اَؤ رسُول دے ، دَ هغه خلقو په نُوم چه زمُونږ دَ خُدائے اَؤ خلاصوُونکى عيسىٰ مسيح په صداقت کښے ئے زمُونږ په شان قيمتى ايمان مُوندلے دے .
زمُونږ دَ خُدائے اَؤ مالِک عيسىٰ دَ پيژندګلو په سبب دِ په تاسو فضل اَؤ سلامتى زياتيږى .
دَ هغه اِلٰهى قُدرت هغه ټول څيزُونه کُوم چه دَ ژوندُون اَؤ ديندارئ سره لازم دى ، مُونږ ته دَ هغۀ په پيژندګلو راکړل چه مُونږ ئے دَ خپل خاص جلال اَؤ نيکئ په وسيله راوبللُو ،
چه دَ هغے په وسيله هغۀ مُونږ سره قيمتى اَؤ ډيرے لوئے وعدے وکړلے ، چه دَ هغو په وسيله تاسو دَ هغه نفسانى خرابئ نه چه په دُنيا کښے دى ، بچ شئ اَؤ دَ خُدائے په شان صفتُونه ولرئ .
اَؤ په دے وجه تاسو له خپله انده پُوره کوشِش وکړئ چه په خپل ايمان کښے نيکى ، اَؤ په نيکئ کښے علِم ،
اَؤ په عِلم کښے پرهيزګارى ، اَؤ په پرهيزګارئ کښے صبر ، اَؤ په صبر کښے ديندارى ،
اَؤ په ديندارئ کښے ورورولئ عزيزئ ، اَؤ په ورورولئ عزيزئ کښے مينه زياته کړئ .
ځکه چه که دا خبرے په تاسو کښے وى اَؤ زياتيږى نو تاسو به زمُونږ دَ مالِک عيسىٰ مسيح په پيژندګلو کښے بے کاره اَؤ بے ميوے کيږئ نه .
اَؤ چه په چا کښے دا خبرے نۀ وى ، هغه ړُوند دے اَؤ نظر ئے کم دے اَؤ دَ خپلو وړُومبو ګُناهُونو نه پاک کيدل ئے هير کړى دى .
نو اَئے ورُوڼو ! دَ خپلے بلنے اَؤ غوره والى دَ ثابتولو زيات کوشِش کوئ ، ځکه چه که داسے کوئ نو هيڅ کله به تيندک ونۀ خورئ .
بلکه دَ دے سره به تاسو زمُونږ دَ مالِک اَؤ خلاصوُونکى عيسىٰ مسيح په آبدى بادشاهئ کښے ډير په عزت سره داخل کړے شئ .
دَ دے دَ پاره به زَۀ تاسو ته دَ دے خبرے دَ دريادولو دَ پاره تل بيدار اوسم ، سره دَ دے چه تاسو دَ هغو نه خبر اَؤ په هغه حق خبره قائم يئ چه تاسو ته حاصله ده .
اَؤ تر څو چه زَۀ ژوندے يم ، تاسو ته په دريادولو اَؤ پارولو دا خبره په ځان واجبه ګڼم .
ځکه چه زمُونږ دَ مالِک عيسىٰ مسيح دَ وينا په مُطابق ما ته معلُومه ده چه زما دَ رُوح دَ کالبُوت نه دَ جُدا کيدو وخت نزدے راغلے دے .
خو بيا به هم زَۀ دا کوشِش کوم چه زما دَ مرګ نه پس به تاسو دا خبرے هميشه يادے وساتئ .
هر کله چه مُونږ تاسو دَ خپل مالِک عيسىٰ مسيح دَ قُدرت اَؤ دَ راتلو نه خبر کړى وئ نو مُونږ په ټګئ دَ ځانه په جوړو کړو قِصو باور نۀ وو کړے بلکه په خپله مو دَ هغۀ لوئى ليدلے وه ،
چه هغۀ دَ خُدائے پلار نه هغه وخت عزت اَؤ جلال ومُوندو کله چه هغۀ ته دَ هغه غوره جلال نه آواز راغے چه ” دا زما محبُوب زوئے دے چه زَۀ ترے راضى يم . “
اَؤ کله چه مُونږ دَ هغۀ سره په مُقدس غرۀ باندے وُو نو دَ آسمان نه مو دا آواز واؤريدو .
اَؤ زمُونږ سره دَ نبُوت هغه کلام دے کُوم چه ډير معتبر دے ، اَؤ تاسو ښۀ کوئ چه په دے وجه په هغے غور کوئ چه دا يوه ډيوه ده کُومه چه دَ تيارے په ځائے کښے رڼا ورکوى ، تر څو چه سحر نۀ شى اَؤ دَ صبا ستورے ستاسو په زړُونو کښے ونۀ ځليږى .
خو وړُومبے په دے پوهه شئ چه دَ کتابِ مُقدس دَ نبيانو کلام دَ څۀ خبرے تاويل دَ چا په خپل اِختيار نۀ کيږى .
ځکه چه دَ نبيانو دَ کلام هيڅ خبره هم دَ بنى آدمو دَ خواهش په مُطابق کله هم نۀ ده شوے ، بلکه بنى آدمو دَ رُوحُ القُدس دَ اثر په وجه دَ خُدائے دَ طرفه خبرے کولے .
خو په اِسرائيلو کښے دَ دروغو نبيان هم وُو ، هم دغه شان به په تاسو کښے دَ دروغو اُستاذان هم وى . هغوئ به په پټه هلاکُوونکى بدعتُونه راوباسى اَؤ دَ هغه مالِک نه به اِنکار وکړى چه دَ هغوئ فديه ئے ورکړے ده ، اَؤ په خپلو ځانُونو به زر هلاکت راولى .
اَؤ ډير به دَ هغوئ دَ شهوت پرستئ په لار روان شى چه دَ دے په وجه به دَ حق د لارے بدنامى کيږى .
اَؤ هغوئ به دَ لالچ نه خبرے جوړوى اَؤ ستاسو نه به دَ خپلے ځانى ګټے سبب جوړوى ، اَؤ چه دَ وړُومبئ نه په هغوئ دَ سزا حُکم شوے دے ، دَ هغے په راتلو کښے څۀ ډيل نِشته اَؤ دَ هغوئ هلاکت نزدے دے .
ځکه هر کله چه خُدائے ګُناه کوُونکى فرښتے پرے نۀ ښودے بلکه جهنم ته ئے واستولے ، اَؤ په تورو غارُونو کښے ئے واچولے چه دَ عدالت دَ پاره په قيد کښے وى .
اَؤ نۀ ئے پخوانئ دُنيا پريښوده بلکه په بے دينه دُنيا ئے طُوفان راوستو خو دَ صداقت تبليغ کوُونکے نُوح ئے دَ نورو اُوو کسانو سره بچ کړو .
اَؤ دَ صدُوم اَؤ عموره ښارُونه ئے ملامت کړل اَؤ وئے سيزل اَؤ ايره ئے کړل ، اَؤ دَ راتلُونکےزمانے دَ بے دينو دَ پاره ئے دَ عبرت مقام وګرزُولو .
اَؤ صادِق لوط ئے چه دَ بے دينو دَ ناپاک چال چلن نه تنګ وو ، بچ کړو .
ځکه چه هغه صادِق چه په هغوئ کښے اوسيدلو اَؤ دَ هغوئ بے شرعے کارُونه ئے ليدل اَؤ آؤريدل نو هره ورځ په خپل صادِق زړۀ کښے عذابيدو .
نو مالِک پوهيږى چه هغه څنګه دينداران دَ آزميښت نه بچ کوى اَؤ بدکاران دَ عدالت تر ورځے پورے په سزا کښے وساتى ،
خو خاص هغوئ چه دَ جسمانى ناپاکو خواهشُونو پسے ګرځى اَؤ مالِک والے سپک ګڼى ، دَ دروغو اُستاذان ، ګُستاخه اَؤ کبرژن دى اَؤ په آسمانى جلالى مخلُوق باندے په بدرد وئيلو نۀ ويريږى .
سره دَ دے چه فرښتے چه په طاقت اَؤ په قُدرت کښے دَ هغوئ نه لوئے دى ، دَ مالِک په مخکښے دَ هغوئ بدرد وئيلو سره سزا نۀ ورکوى .
خو دا خلق دَ ځنګلى ځناورو په شان دى چه دَ رانيولى کيدلو اَؤ هلاکولو دَ پاره پيدا شوى دى ، دَ کُومو خبرو په باب کښے چه ناخبره دى ، دَ هغوئ په باب په نورو بدرد وائى ، هغوئ به دَ ځنګلى ځناورو په شان هلاک کړے شى ،
دَ نورو سره په بد کولو به ورسره بد وشى . هغوئ ته په رڼا ورځ عياشى کول خوند ورکوى ، هغوئ بے عزته اَؤ بے شرمه دى . هر کله چه تاسو سره خورى څښى نو هغوئ په خپل چل ول کښے عيش و عشرت کوى .
هغوئ ښځو ته په بدو سترګو ګورى اَؤ دَ ګُناه نه نۀ شى آؤړيدے ، هغوئ بے قيامه خلق راګيروى ، دَ هغوئ زړۀ په حرص آموخته شوے دے ، په هغوئ به لعنت وى .
هغوئ نيغه لاره پريښودله ، بے لارے شوى دى اَؤ دَ بعور دَ زوئے بلعام په لار روان دى چه ئے دَ ناراستئ مزدُورى غوره وګڼله .
اَؤ په خپل قصُور ملامت شو چه يوے بے ژبے خرے دَ اِنسان په شان خبرے وکړے اَؤ هغه نبى ئے دَ ليونتوب نه منع کړو .
دَ دروغو اُستاذان لکه وچ کُوهيان دى اَؤ داسے وريځے چه سيلئ ئے وړى راؤړى ، دَ هغوئ دَ پاره بے حده تيارۀ ده .
هغوئ دَ کبر اَؤ بيهُوده خبرے کوى ، اَؤ دَ شهوت پرستئ په وسيله هغه خلق په جسمانى خواهشُونو کښے راګيروى کُوم چه دَ ګمراهانو نه په راوتو کښے دى .
هغوئ خو دَ خلقو سره دَ آزادئ لوظ کوى اَؤ په خپله دَ خرابئ غُلامان جوړ شوى دى ، ځکه چه کُوم سړے چه دَ چا نه مغلُوب وى ، هغه دَ هغۀ غُلام دے .
اَؤ چه هر کله هغوئ دَ مالِک اَؤ خلاصوُونکى عيسىٰ مسيح دَ پيژندګلو په وسيله دَ دُنيا دَ سخاتوب نه خلاص شول اَؤ بيا په کښے ګير شول اَؤ دَ هغوئ نه مغلُوب شول ، نو دَ هغوئ ورُوستے حال دَ وړُومبى نه هم ډير بد شو .
ځکه چه هغوئ دَ صداقت لار وپيژندله خو هغوئ دَ هغه پاک حُکم نه راوګرزيدل چه هغوئ له ورکړے شوے وو ، نو بيا دَ هغوئ دَ پاره دا ښۀ وه چه چرے هغه ئے پيژندلے نۀ وے .
اَؤ په هغوئ دا متل رښتينے کيږى چه ” سپے دَ خپل قى په طرف راګرزى “ اَؤ ” لمبولے شوے خنزير په خټو کښے رغړى . “
زما دوستانو ! اوس زَۀ تاسو ته دا دويم خط درليکم ، اَؤ دَ يادګيرنے په طور دَ دواړو خطُونو سره ستاسو صفا زړُونه راپاروم ،
چه تاسو هغه خبرے چه پاکو نبيانو وړُومبئ کړى دى اَؤ دَ مالِک اَؤ خلاصوُونکى هغه حُکم ياد ولرئ کُوم چه تاسو ته دَ رسُولانو په وسيله درکړے شوے دے .
اَؤ په دے له اول نه خبر شئ چه په آخرو ورځو کښے به داسے ټوقماران راځى چه دَ خپلو خواهشُونو په مُطابق وچليږى .
اَؤ وائى به چه ” دَ هغۀ دَ راتلو وعده څۀ شوه ؟ ځکه چه دَ کله نه چه زمُونږ پلار نيکۀ مړۀ شوى دى اَؤ دَ هغه وخت نه تر اوسه پورے هر څۀ هم هغه شان دى لکه چه دَ مخلُوق دَ شروع نه وُو . “
هغوئ خو په قصد دا هير کړل چه دَ خُدائے دَ کلام په وسيله آسمانُونه دَ پخوا نه موجُود دى ، اَؤ مزکه دَ اوبو نه اَؤ دَ اوبو په وسيله پيدا شوه .
هم دَ دغه اوبو په طُوفان سره دَ هغه پخوا زمانے دُنيا غرقه اَؤ هلاکه شوه .
خو موجُوده آسمانُونه اَؤ مزکه دَ خُدائے دَ کلام په وسيله دَ دے دَ پاره ساتلے شوى دى چه وسوزولے شى ، اَؤ هغوئ به دَ بے دينه خلقو دَ عدالت اَؤ هلاکت تر ورځے پورے محفُوظ وساتلے شى .
زما ملګرو ! دا خبره دِ ستاسو نه هيره نۀ شى چه دَ مالِک په نزد يوه ورځ دَ زرو کالو برابره ده اَؤ زر کاله دَ يوے ورځے برابر .
مالِک په خپل لوظ کښے ډيل نۀ کوى لکه چه بعضے خلق ډيل ګڼى بلکه ستاسو په باب کښے صبر کوى ، دَ پاره دَ دے چه دَ چا هلاکت نۀ غواړى بلکه دا غواړى چه ټولو خلقو ته دَ توبے موقعه ورکړے شى .
خو دَ مالِک ورځ به دَ غل په شان راځى ، په هغه ورځ به آسمانُونه ډير په ګړزګړُوز دَ نظر نه پناه شى ، يعنے ستورى سيارے به دَ اور په سخت تاؤ سره ويلى شى ، اَؤ مزکه اَؤ په هغے دَ بنى آدمو ټول کارُونه به ختم شى .
هر کله چه ټول څيزُونه هم دغه شان ويلى کيدُونکى دى نو بيا تاسو ته په پاک چال چلن اَؤ ديندارئ کښے څنګه کيدل په کار دى !
اَؤ تاسو دَ خُدائے دَ هغه ورځے دَ راتلو اِنتظار کوئ اَؤ ښه خوارى کوئ چه هغه زر راشى چه په کُومے کښے به آسمانُونه دَ اور نه وسوزى اَؤ برباد به شى ، اَؤ ستورى اَؤ سيارے به له تاؤ نه ويلى شى .
خو دَ هغه دَ لوظ په مُطابق مُونږ دَ نوو آسمانُونو اَؤ نوے مزکے اِنتظار کوُو چه په کښے به صداقت اوسيږى .
زما ملګرو ! هر کله چه تاسو دَ دے خبرو په اِنتظار يئ نو دَ دے دَ پاره تاسو کوشِش کوئ چه دَ هغۀ په وړاندے دَ سلامتئ په حالت کښے بے داغه اَؤ بے عيبه يئ .
اَؤ زمُونږ دَ مالِک زغم لکه دَ خلاصُون وګڼئ ځکه چه زمُونږ خوږ ورور پولوس هم دَ خپل ورکړى شوى حِکمت په مُطابق تاسو ته هم دغه ليکلى دى .
اَؤ په خپلو ټولو خطُونو کښے ئے دَ دے خبرو ذکر کړے دے چه په هغو کښے ځنى خبرے داسے دى چه پرے پوهيدل ګران دى ، اَؤ جاهل اَؤ بے قيامه خلق هغوئ هم دَ نورو صحيفو په شان رابدلوى اَؤ دَ ځانُونو دَ پاره هلاکت پيدا کوى .
زما ملګرو ! هر کله چه تاسو دَ اول نه خبر يئ ، ځکه بيدار اوسئ چه دَ بے دينو دَ ګُمراهئ طرف ته ورنۀ شئ ، اَؤ خپله مظبُوطى پرے نۀ ږدئ .
بلکه زمُونږ دَ مالِک اَؤ خلاصوُونکى عيسىٰ مسيح په فضل اَؤ علم کښے وړاندے شئ . دَ هغۀ جلال دِ اوس هم وى اَؤ تل تر تله دِ وى ! آمين .
مُونږ تاسو ته دَ ژوندُون ورکوُونکى کلام په باب کښے ليکُو چه هغه له ازل نه موجُود وو اَؤ چه مُونږ واؤريدو اَؤ مُونږ په خپلو سترګو وليدلو . مُونږ ئے ننداره وکړه اَؤ خپل لاسُونه مو پرے ولګول اَؤ مُونږ دَ دے په حقله اوس درته وايُو .
دا ژوند مُونږ ته ښکاره کړے شوے وو اَؤ مُونږ ليدلے دے ، مُونږ ئے ګواهى کوُو . مُونږ دَ هغه تل ژوندُون چه دَ خُدائے پلار سره وو اَؤ مُونږ ته ښکاره کړے شوے دے تاسو پرے خبروُو .
څۀ چه مُونږ ليدلى اَؤ آؤريدلى دى ، په هغو تاسو خبروُو دَ دے دَ پاره چه تاسو راسره شراکت ولرئ اَؤ مُونږ دَ خُدائے پلار اَؤ دَ هغۀ دَ زوى عيسىٰ مسيح سره شراکت لرُو .
دا مُونږ ځکه ليکُو چه زمُونږ خوشحالى پُوره شى .
دا هغه پيغام دے چه مُونږ دَ مسيح نه واؤريدلو اَؤ تاسو پرے خبروُو چه خُدائے نُور دے اَؤ په هغۀ کښے هيڅ تيارۀ نِشته .
که چرے مُونږ په خُلے دا ووايُو چه هغۀ سره شراکت لرُو خو په تيارو کښے ګرزُو نو بيا مُونږ دروغژن يُو اَؤ په حق عمل نۀ کوُو .
خو که مُونږ په نُور کښے ګرزُو لکه څنګه چه هغه په خپله په نُور کښے دے نو بيا مُونږ په خپلو کښے شراکت لرُو ، اَؤ دَ هغۀ دَ زوى عيسىٰ وينه مُونږ دَ هر يو ګُناه نه پاکوى .
که چرے مُونږ دا ووايُو چه بے ګُناه يُو نو مُونږ خپل ځان ته دوکه ورکوُو اَؤ په مُونږ کښے رښتيا نِشته .
که مُونږ دَ خپلو ګُناهُونو اِقرار کوُو نو هغه وفادار اَؤ صادِق دے ، اَؤ هغه به زمُونږ ګُناهُونه مُعاف کړى اَؤ دَ هر قِسم بدو نه به مو پاک کړى .
اَؤ که چرے مُونږ دا ووايُو چه مُونږ هيڅ ګُناه نۀ ده کړے نو مُونږ خُدائے دروغژن کوُو اَؤ دَ هغۀ کلام په مُونږ کښے نِشته .
زما بچو ! دَ دغو خبرو دَ ليکلو نه زما مطلب دا دے چه تاسو ګُناه مه کوئ ، خو که چرے څوک ګُناه وکړى نو دَ پلار سره زمُونږ يو شفاعت کوُونکے دے ، يعنے عيسىٰ مسيح چه صادِق دے .
هغه په خپله زمُونږ دَ ګُناهُونو کِفاره دے ، نۀ يواځے زمُونږ دَ ګُناهُونو بلکه دَ ټولے دُنيا دَ ګُناهُونو هم .
که مونږ دَ هغۀ په حُکمُونو عمل وکړُو نو مُونږ ته معلُومه ده چه هغه پيژنو .
که څوک دا وائى چه ” زَۀ ئے پيژنم “ اَؤ بيا هم دَ هغۀ په حُکمُونو عمل نۀ کوى نو هغه دروغژن دے اَؤ په هغۀ کښے رښتيا نِشته .
که څوک دَ هغۀ په کلام عمل کوى نو په هغۀ کښے دَ خُدائے مينه کامله شوے ده . اَؤ داسے مُونږ ته معلُومه ده چه مُونږ دَ خُدائے سره شراکت لرُو .
هر هغه څوک چه وائى چه ” زَۀ دَ هغۀ په شراکت کښے قائم يم ، “ نو په کار دى چه هغه دِ داسے ژوند تير کړى لکه څنګه چه مسيح تير کړے وو .
خوږو دوستانو ! زَۀ تاسو ته څۀ نوے حُکم نۀ ليکم ، دا هغه زوړ حُکم دے چه دَ شروع نه تاسو سره دے . دا زوړ حُکم هغه کلام دے کُوم چه تاسو دَ مخکښے نه آؤريدلے دے .
بيا هم زَۀ تاسو ته يو نوے حُکم ليکم چه هغه دَ مسيح په ژوندُون کښے وليدل شو اَؤ په تاسو کښے هم ، ځکه چه تيارۀ لرے کيږى اَؤ رښتينے نُور ځليږى .
که څوک ووائى چه ” زَۀ په نُور کښے يم ، “ اَؤ هغه دَ خپل ورور نه نفرت کوى نو هغه هم هغه شان په تيارۀ کښے دے .
هر څوک چه دَ خپل ورور سره مينه لرى ، هغه په نُور کښے ژوند تيروى اَؤ هغه هيچرے دَ تيندک سبب نۀ جوړيږى .
خو هر څوک چه دَ خپل ورور نه نفرت کوى ، هغه په تيارۀ کښے ګرزى بلکه په تيارو کښے ژوند تيروى اَؤ هغه نۀ پوهيږى چه چرته روان دے ځکه چه تيارو دَ هغۀ سترګے ړندے کړے دى .
زما بچو ! زَۀ تاسو ته ليکم ځکه چه ستاسو ګُناهُونه دَ مسيح په نُوم معاف کړى شوى دى .
اَئے پلارانو ! زَۀ تاسو ته ليکم ځکه چه تاسو هغه پيژندلے دے چه له ازل نه دے . آے ځوانانو ! زَۀ تاسو ته ليکم ځکه چه تاسو په شرير ، يعنے شيطان ، غالب راغلى يئ . اَئے بچو ! ما تاسو ته ځکه ليکلى دى چه تاسو پلار پيژندلے دے .
اَئے پلارانو ! ما تاسو ته ځکه ليکلى دى چه تاسو هغه پيژندلے دے چه هغه له ازل نه دے . اَئے ځوانانو ! تاسو ته مے ځکه ليکلى دى چه تاسو مظبُوط يئ اَؤ دَ خُدائے کلام په تاسو کښے پاتے کيږى اَؤ تاسو په شرير غالب شوى يئ .
دَ دُنيا اَؤ دَ هغے دَ څيزُونو سره مينه مه لرئ ، ځکه چه څوک چه دَ دُنيا سره مينه لرى ، په هغۀ کښے دَ خُدائے پلار مينه نِشته .
څۀ چه په دُنيا کښے دَ نفسانى خواهشاتو ، يا دَ سترګو دَ شوق ، اَؤ يا ژوند دَ کبر تاسو ته ښکارى ، دا دَ پلار له لورى نۀ دى بلکه دَ دُنيا څيزُونه دى .
اَؤ دُنيا اَؤ دَ هغے شوق فنا کيدُونکى دى ، خو څوک چه دَ خُدائے په مرضئ عمل کوى هغه به تل تر تله پاتے کيږى .
زما بچو ! دا آخرى وخت دے ! تاسو ته وئيلى شوى وُو چه خردجال راتلُونکے دے ، اَؤ اوس ډير خردجالان راپورته شوى دى ، اَؤ له دے نه مُونږ ته معلُومه ده چه بے شکه دا آخرى وخت دے .
هغوئ له مُونږ نه ووتل ، خو په حقيقت کښے ئے زمُونږ سره تعلق نۀ وو . که دوئ زمُونږ وئے نو مُونږ سره به پاتے شوى وُو ، دوئ دَ دے دَ پاره بهر ووتل چه دا ښکاره شى چه دوئ ټول له مُونږ نه نۀ دى .
خو په تاسو رُوحُ القُدس نازل شوے دے اَؤ تاسو ټولو ته حقيقت معلُوم دے .
ځکه ما درته ليکلى نۀ دى چه تاسو دَ رښتياؤ نه ناخبره يئ خو تاسو پرے خبر يئ ، اَؤ له دے نه هم خبر يئ چه هيڅ دروغ دَ رښتياؤ نه نۀ دى .
دروغژن څوک دے ؟ هغه څوک چه وائى چه عيسىٰ مسيح نۀ دے ، نو هغه خردجال دے ځکه چه هغه دَ پلار اَؤ زوئے دواړو نه اِنکار کوى .
څوک چه دَ زوئے نه اِنکار کوى دَ هغۀ سره پلار هم نِشته ، اَؤ څوک چه دَ زوئے اِقرار کوى نو دَ هغۀ سره پلار هم شته .
تاسو دَ اول نه چه څۀ آؤريدلى دى ، هغه په زړُونو کښے وساتئ . څۀ چه تاسو آؤريدلى دى ، که هغه تاسو ساتلى وى نو تاسو به په خپله هم په زوئے اَؤ پلار دواړو کښے پاتے شئ .
اَؤ هغۀ په خپله مُونږ سره دَ تل ژوندُون لوظ کړے دے .
زه دا خبره تاسو ته دَ هغه چا په باب کښے ليکم چه ستاسو دَ بے لارے کولو کوشِش کوى .
خو رُوحُ القُدس چه په تاسو دَ هغۀ نه نازل شو ، که هغه په تاسو کښے اوسى نو تاسو ته دَ بل اُستاذ حاجت نِشته . اَؤ دَ هر څۀ چه درته حاجت وى نو رُوحُ القُدس به ئے درته ښائى ، اَؤ څۀ چه درته هغه ښائى ، رښتيا دى ، نۀ چه دروغ ، اَؤ څنکه چه هغۀ تعليم درکړے دے دغسے په هغۀ کښے پاتے شئ .
اَئے بچو ! اوس هم په هغۀ کښے شراکت ولرئ ، ځکه چه هر کله چه هغه ښکاره شى نو مُونږ به په زړه ورتيا سره دَ هغۀ په راتلو دَ هغۀ په وړاندے شرمنده نۀ يُو .
که تاسو په دے خبر يئ چه مسيح صادِق دے نو تاسو په دے پوهه شئ چه هر څوک چه صداقت کوى دَ خُدائے بچى شى .
پلار مُونږ سره څومره زياته مينه کړے ده چه مُونږ ته دَ خُدائے بچى ووئيلے شُو اَؤ دغه شان مُونږ هم يُو . اَؤ دُنيا مُونږ ځکه نۀ پيژنى چه هغه ئے هم نۀ دے پيژندلے .
خوږو دوستانو ! مُونږ اوس هم دَ خدائے بچى يُو خو په دِے نۀ پوهيږو چه څنګه به شُو ، خو مونږ په دے پوهيږُو چه هر کله چه عيسىٰ راښکاره شى نو مُونږ به دَ هغۀ په شان شُو ځکه چه مُونږ به ئے هم په هغه شان ووينُو څنګه چه هغه دے .
هر څوک چه په مسيح دا اُميد لرى ، هغه ځان داسے پاک ساتى لکه چه مسيح پاک دے .
هر څوک چه ګُناه کوى ، هغه نافرمانى کوى ، ګُناه خو نافرمانى کول ده .
تاسو خبر يئ چه مسيح ځکه ښکاره شو چه ګُناهُونه لرے کړى ، اَؤ په هغۀ کښے هيڅ ګُناه نِشته
نو هر څوک چه په مسيح کښے قائم وى ، هغه په ګُناه کولو آخته نۀ وى ، اَؤ هر څوک چه په ګُناه کولو آخته وى ، نۀ خو هغۀ ليدلے دے اَؤ نۀ ئے پيژندلے دے .
زما بچو ! هيڅوک دِ تاسو بے لارے نۀ کړى ځکه چه څوک چه صداقت کوى هغه صادِق دے لکه چه مسيح صادِق دے .
هر څوک چه ګُناه کوى ، هغه دَ اِبليس بچے دے ځکه چه اِبليس له ازل نه په ګُناه کولو کښے آخته دے . اَؤ دَ خُدائے زوئے له ازل نه ځکه ښکاره شو چه دَ اِبليس کارُونه برباد کړى .
له خُدائے نه پيدا شوى هيڅ کله هم په ګُناه کښے نۀ اوسيږى ځکه چه په هغۀ کښے دَ خُدائے اصل قائم وى ، اَؤ هغه ګُناه کولے نۀ شى ځکه چه هغه دَ خُدائے بچے دے .
هم دغه دَ خُدائے دَ بچو اَؤ دَ اِبليس دَ بچو فرق دے ، هيڅوک هم چه صداقت نۀ کوى دَ خُدائے بچے نۀ دے ، اَؤ نۀ هغه څوک چه دَ ورور سره مينه نۀ لرى .
ځکه چه له شروع نه چه کُوم پيغام تاسو آؤريدلے دے ، هغه دا دے چه مُونږ دِ دَ يو بل سره مينه ولرُو .
نۀ چه دَ قائين په شان جوړ شُو چه دَ شرير بچے وو اَؤ خپل ورور ئے قتل کړو . اَؤ هغه ئے ولے مړ کړو ؟ ځکه چه دَ هغۀ عمل بد وو اَؤ دَ هغۀ دَ ورور ښۀ .
زما ورُوڼو ! په دے حيرانيږئ مه که دُنيا تاسو سره دُښمنى کوى .
مُونږ پوهيږُو چه له مرګ نه په ژوندُون کښے شوى يُو په دے ځکه چه مُونږ له خپلو ورُوڼو سره مينه لرُو ، اَؤ څوک چه مينه نۀ لرى هغه لا تر اوسه دَ مرګ په حالت کښے دے .
ځکه چه هر هغه څوک چه دَ خپل ورور نه نفرت کوى ، خُونى دے ، اَؤ تاسو په خپله خبر يئ چه يو خُونى هم په خپل ځان کښے دَ تل ژوندُون نۀ لرى .
په دے وجه مُونږ پوهيږو چه مينه څۀ ده ، ځکه چه مسيح زمُونږ دَ پاره خپل ځان ورکړو اَؤ مُونږ له هم په کار دى چه خپل ځانُونه دَ خپلو ورُوڼو دَ پاره ورکړُو .
که څوک مالدار وى اَؤ خپل ورور حاجتمند وينى اَؤ بيا هم زړۀ سواندے پرے نۀ کوى نو هغه څنګه دَ خُدائے مينه په خپل زړۀ کښے لرى ؟
زما بچو ! مينه دِ تش په خبرو يا په ژبه نۀ وى بلکه هغه په رښتيا اَؤ په عملى طور په کار ده .
هم دغه شان به مُونږ پوهه شُو چه مُونږ دَ حقيقت يُو ، اَؤ دَ خُدائے په مخکښے دا باور لرُو .
که زمُونږ زړۀ مُونږ ملامتوى نو هم خُدائے زمُونږ دَ زړۀ نه ډير لوئے دے اَؤ له هر څۀ نه خبر دے .
خوږو دوستانو ! که چرے زمُونږ زړۀ مُونږ نۀ ملامتوى نو بيا مُونږ دَ خُدائے په مخکښے باور لرُو .
اَؤ څۀ چه ترے غواړو هغه ئے راکوى ، ځکه چه مُونږ دَ هغۀ په حُکمُونو عمل کوُو اَؤ څۀ چه هغه خوښوى هم هغسے کوُو .
دا دَ هغۀ حُکم دے چه دَ هغۀ دَ زوى عيسىٰ مسيح په نُوم ايمان راؤړُو اَؤ دَ هغۀ دَ حُکم په مُطابق دَ يو بل سره مينه ولرُو .
هر څوک چه دَ خُدائے په حُکمُونو عمل کوى نو هغه په خُدائے کښے قائم وى اَؤ خُدائے په هغۀ کښے . اَؤ هم دغه شان مُونږ پوهيږو چه هغه دَ رُوحُ القُدس په وسيله په مُونږ کښے اوسيږى چه په مُونږ ئے نازل کړے دے .
اَئے عزيزانو ! په هر يو رُوح يقين مه کوئ بلکه هر يو ښۀ آزميئ چه آيا هغه سړے دَ خُدائے په رُوحُ القُدس خبرے کوى که نه ؟ ځکه چه په دُنيا کښے ډير دَ دروغو نبيان راپورته شوى دى .
دغه شان به مُونږ دَ خُدائے رُوح وپيژنُو چه که څوک دا اِقرار کوى چه عيسىٰ مسيح په جِسم کښے راغلے دے ، هغه دَ خُدائے له طرفه دے .
اَؤ هر هغه څوک چه دَ عيسىٰ مسيح اِقرار نۀ کوى ، هغه دَ خُدائے نه نۀ دے خو دَ خردجال رُوح دے . تاسو ته وئيلى شوى وُو چه هغه راتلُونکے دے ، خو هغه اوس هم په دُنيا کښے موجُود دے .
خو زما بچو ! تاسو دَ خُدائے دَ کورنئ يئ اَؤ تاسو په دے دروغژنو نبيانو غالب شوى يئ ، ځکه چه هغه څوک چه په تاسو کښے دے ، هغه له هغه چا نه ډير زورَور دے چه په دُنيا کښے دى .
هغوئ دَ دُنيا دى اَؤ دغه شان دَ هغوئ خبرے دى ، هم دغه وجه ده چه دُنيا دَ هغوئ آؤرى .
خو مُونږ دَ خُدائے يُو اَؤ څوک چه خُدائے پيژنى هغه زمُونږ آؤرى ، اَؤ څوک چه دَ خُدائے نۀ دے ، هغه زمُونږ خبرے نۀ آؤرى . دغه شان مُونږ حقيقى اَؤ ګُمراهه رُوح پيژندلے شُو .
خوږو دوستانو ! راځئ چه دَ يو بل سره مينه ولرُو ځکه چه مينه دَ خُدائے له طرفه ده ، اَؤ هر هغه څوک چه مينه لرى هغه له خُدائے نه پيدا شوے دے اَؤ خُدائے پيژنى .
خو څوک چه مينه نۀ لرى هغه خُدائے نۀ پيژنى ، ځکه چه خُدائے مينه دے .
اَؤ دَ هغۀ مينه مُونږ ته په دے شان ښکاره شوه چه هغۀ دے دُنيا ته خپل يکى يو زوئے دَ دے دَ پاره راوليږلو چه مُونږ دَ هغۀ په وسيله ژوندُون ولرُو .
مينه په دے کښے نۀ ده چه مُونږ له خُدائے سره مينه وکړله بلکه په دے کښے ده چه هغۀ مُونږ سره مينه وکړله ، اَؤ زمُونږ دَ ګُناهُونو دَ کِفارے دَ پاره ئے خپل زوئے راوليږلو .
خوږو دوستانو ! که خُدائے له مُونږ سره داسے مينه وکړله نو بيا مُونږ له هم په کار دى چه دَ يو بل سره مينه وکړُو .
اګر چه خُدائے هيچا هم ليدلے نۀ دے ، که چرے مُونږ دَ يو بل سره مينه ولرُو نو خُدائے په خپله په مُونږ کښے اوسيږى اَؤ دَ هغۀ مينه به په مُونږ کښے کامله شى .
په دے سبب مُونږ خبر يُو چه مُونږ په هغۀ کښے قائم يُو اَؤ هغه په مُونږ کښے ، چه هغۀ مُونږ ته خپل رُوحُ القُدس راکړے دے .
اَؤ دا مُونږ په خپله ليدلے دے اَؤ ګواهى کوُو چه پلار خپل زوئے دَ دُنيا دَ خلاصُون دَ پاره راوليږلو .
که څوک دا اِقرار کوى چه عيسىٰ دَ خُدائے زوئے دے نو خُدائے په هغۀ کښے قائم دے اَؤ هغه په خُدائے کښے .
دغه شان مُونږ خبر يُو اَؤ يقين لرُو چه خُدائے مُونږ سره مينه لرى . خُدائے مينه دے اَؤ څوک چه په مينه کښے قائم وى ، هغه په خُدائے اَؤ خُدائے په هغۀ کښے پاتے کيږى .
اَؤ په دے مينه په مُونږ کښے کامله شوے ده چه دَ عدالت په ورځ مُونږ باور ولرُو ، اَؤ دا ځکه لکه چه هغه دے مُونږ هم په دے دُنيا کښے يُو .
په مينه کښے ويره نِشته ، کامله مينه ويره لرے کوى ځکه چه ويره په سزا پورے تعلق لرى . اَؤ هر هغه څوک چه ويريږى ، په هغۀ کښے مينه کامله شوے نۀ ده .
مُونږ ځکه مينه کوُو چه اول خُدائے مُونږ سره مينه وکړله .
خو که څوک دا ووائى چه زَۀ دَ خُدائے سره مينه لرم اَؤ دَ خپل ورور نه نفرت کوى نو هغه دروغژن دے ، ځکه چه کُوم ورور ئے ليدلے دے ، دَ هغۀ سره مينه نۀ لرى نو دا نۀ شى کيدے چه خُدائے چه دَۀ ليدلے نۀ دے ، دَ هغۀ سره مينه ولرى .
بے شکه چه دا حُکم مُونږ ته دَ مسيح نه راغلے دے چه هر هغه څوک چه دَ خُدائے سره مينه لرى ، دَ خپل ورور سره دِ هم مينه لرى .
هر هغه څوک چه دا ايمان لرى چه عيسىٰ هم مسيح دے ، هغه له خُدائے نه پيدا شوے دے . نو څوک چه دَ پلار سره مينه لرى هغه هم دَ هغۀ دَ بچى سره مينه لرى .
که مُونږ دَ خُدائے سره مينه لرُو اَؤ دَ هغۀ په حُکمُونو عمل کوُو نو مُونږ خبر يُو چه دَ هغۀ دَ بچو سره هم مينه لرُو .
ځکه چه دَ خُدائے سره مينه لرل دَ هغۀ په حُکمُونو عمل کول دى ، اَؤ هغه څۀ پيټے نۀ دے .
ځکه چه دَ خُدائے هر يو بچے په دُنيا غالب دے . کُومه فتح چه دُنيا ته شِکست ورکوى ، هغه زمُونږ ايمان دے .
هغه څوک په دُنيا غالب دے چه په دے ايمان لرى چه عيسىٰ دَ خُدائے زوئے دے .
عيسىٰ مسيح هغه دے چه دَ اوبو دَ بپتسمے اَؤ دَ وينے سره راغے ، اَؤ هغه يواځے په اوبو سره نه ، بلکه دَ اوبو اَؤ وينے سره راغے . اَؤ رُوحُ القُدس دَ دے ګواهى کوى ځکه چه رُوحُ القُدس حقيقت دے .
اَؤ درے ګواهان دى ،
يعنے رُوحُ القُدس ، اوبۀ اَؤ وينه ، اَؤ دا درے واړه په يو اِتفاق دى .
مُونږ دَ اِنسان ګواهى قبلوُو خو بے شکه دَ خُدائے ګواهى ډيره غوره ده اَؤ کُومه ګواهى چه هغۀ دَ خپل زوى په حقله ورکړه .
هر هغه څوک چه دَ خُدائے په زوى ايمان لرى نو دا ګواهى به دَ هغۀ په خپل زړۀ کښے وى . خو څوک چه په خُدائے ايمان نۀ لرى نو هغۀ خُدائے داسے دروغژن وګڼلو چه دَ خُدائے خپله ګواهى دَ هغۀ دَ زوى په حقله ده ، ايمان نۀ دے راوړے .
هغه ګواهى دا ده چه خُدائے مُونږ له دَ تل ژوندُون راکړے دے اَؤ دا ژوندُون دَ هغۀ په زوى کښے دے .
څوک چه دَ خُدائے زوئے لرى هغه ژوندُون هم لرى ، اَؤ څوک چه دَ خُدائے زوئے نۀ لرى هغه ژوندُون هم نۀ لرى .
دا خط تاسو ته دا يقين درکوى چه تاسو دَ تل ژوندُون لرئ ځکه چه تاسو دَ خُدائے دَ زوى په نامه ايمان راوړئ .
مُونږ په دے زړه ورتيا سره خُدائے ته ودريدے شُو چه که مُونږ دَ هغۀ دَ مرضئ په مُطابق سوال ترے نه کوُو نو هغه زمُونږ آؤرى .
اَؤ مُونږ په دے پوهه يُو چه خُدائے زمُونږ خبرے آؤرى اَؤ مُونږ په دے هم پوهيږُو چه مُونږ چه څۀ غواړُو هغه ئے راکوى .
که څوک خپل ورور په داسے ګُناه کولو ووينى چه اَنجام ئے مرګ نۀ وى ، نو هغه دِ دَ هغۀ دَ پاره دَ خُدائے نه دُعا وغواړى اَؤ هغه به ورته ژوندُون ورکړى ، يعنے هغو ته چه دَ مرګ دَ پاره ګُناه نۀ کوى . داسے ګُناه هم شته چه اِنجام ئے مرګ دے اَؤ زَۀ دا نۀ وايم چه تاسو دِ دَ هغے په باب کښے دُعا وغواړئ .
خو سره دَ دے چه ټول بد کارُونه ګُناه دى خو داسے ګُناه هم شته چه اَنجام ئے مرګ نۀ دے .
مُونږ په دے پوهه يُو چه هر څوک چه دَ خُدائے نه پيدا شوے دے په ګُناه کښے نۀ اوسيږى ، ځکه چه دَ خُدائے زوئے دَ هغۀ حفاظت کوى اَؤ اِبليس هغۀ ته ورنزدے کيدے نۀ شى .
مُونږ په دے پوهه يُو چه مُونږ دَ خُدائے کورنئ يُو ، اَؤ ټوله دُنيا دَ شرير په قبضه کښے ده .
مُونږ په دے خبر يُو چه دَ خُدائے زوئے راغلے دے اَؤ مُونږ ته ئے دا پوهه راکړے ده چه هغه وپيژنُو چه رښتنے دے . مُونږ بے شکه په هغۀ کښے يُو چه رښتينے دے ځکه چه مُونږ دَ هغۀ په زوى عيسىٰ مسيح کښے يُو . هغه رښتينے خُدائے اَؤ دَ تل ژوندُون دے .
زما بچو ! دَ دروغو خُدايانو نه خبردار اوسئ .
دا خط دَ مشر له طرف نه دے ، اَؤ هغه ميرمنے اَؤ دَ هغے بچو په نُوم ليکلے کيږى چا سره چه زَۀ رښتينى مينه لرم ، يواځے زَۀ نه ، بلکه ټول هغه څوک چه دَ حق نه خبر دى ،
اَؤ دَ حق دَ خاطره چه په مُونږ کښے دے اَؤ تل تر تله به په مُونږ کښے پاتے وى .
دَ خُدائے پلار اَؤ دَ هغۀ دَ زوئے عيسىٰ مسيح فضل ، رحم اَؤ سلامتى دِ په حقيقت اَؤ مينے سره په مُونږ کښے پاتے وى .
زَۀ په دے ډير خوشحاله شوم چه مے واؤريدل چه ستاسو ځنى بچى دَ حق په لار روان دى څنګه چه پلار مُونږ ته حُکم کړے وو .
اَئے خوږے ميرمنے ! اوس زَۀ درته يو عرض کوم چه راځئ چه دَ يو بل سره مينه لرُو . دا خيال مه کوئ چه نوے حُکم درکوم بلکه هغه يو دوباره دريادوم کُوم چه مُونږ ته دَ اول نه راکړے شوے وو .
اَؤ دَ مينے نه زما مطلب دا دے چه مُونږ دَ خُدائے په حُکمُونو عمل وکړُو . دا هم هغه حُکم دے چه تاسو له اول نه آؤريدلے دے چه تاسو ته پکار دى چه په مينه کښے ژوند تير کړئ .
ډير فريبيان دُنيا ته راغلى دى چه دَ عيسىٰ مسيح په جسم کښے دُنيا ته راتلل نۀ منى ، داسے کسان لوئے ټګماران اَؤ خردَجالان دى .
تاسو خبردار شئ چه کُومه خوارى چه مُونږ په تاسو کړے ده ، هغه دِ ستاسو په سبب ضائع نۀ شى بلکه تاسو دِ دَ هغے پُوره اجر بيا مُومئ .
هر هغه څوک چه دَ مسيح په تعليم قائم پاتے نۀ وى بلکه هغه پريږدئ ، دَ هغۀ سره خُدائے نِشته ، څوک چه دَ مسيح په تعليم عمل کوى نو دَ هغۀ سره پلار اَؤ زوئے دواړه شته .
که څوک درته راشى اَؤ دا تعليم درنۀ کړى نو هغه خپل کورته مه پريږدئ اَؤ مه ورته سلام وايئ .
ځکه چه هر هغه څوک چه هغۀ ته سلام وائى ، هغه دَ هغۀ په بدو کارُونو کښے شريک دے .
ډيرے خبرے داسے دى چه زَۀ ئے تاسو ته ليکل غواړم خو دَ هغے زَۀ په ليک کښے راوستل نۀ غواړم ، خو زَۀ دا اُميد لرم چه دربه شم اَؤ درسره به مخامخ خبرے وکړم دَ دے دَ پاره چه زمُونږ خوشحالى پُوره شى .
هغه خور چه خُدائے غوره کړے ده دَ هغے بچى تا ته سلام وائى .
دَ مشر له طرفه ، خوږ ګايوس ته ، دَ چا سره چه زَۀ رښتينے مينه لرم .
زما خوږه ګايوسه ! زَۀ دُعا غواړم چه روغ جوړ اَؤ په خير خيريت اوسے لکه څنګه چه زَۀ خبر يم چه تۀ په روحانى طور يئے .
هر کله چه ورُوڼه راغلل اَؤ ما ته ئے دا ووئيل چه تۀ څومره په حقيقت کښے ژوند تيروے نو ډير خوشحاله شوم . بے شکه تۀ په خپل ټول ژوندُون کښے رښتينے يئے .
دَ دے نه زياته خوشحالى ما ته په بل هيڅ څيز نۀ حاصليږى چه زَۀ دَ دے نه خبر شم چه زما بچى په حقه لار روان دى .
اَئے وروره ! تۀ دَ ورُوڼو په خدمت کښے ډير وفادار يئے اګر که تۀ هغوئ پيژنے هم نه .
هغوئ دلته دَ جماعت په وړاندے ستا دَ ښۀ سلوک صفت وکړو . مهربانى وکړه تۀ دَ دوئ په سفر کښے ورسره هغه شان مدد وکړه لکه څنګه چه زمُونږ دَ خُدائے دَ وړاندے لائق دى .
هغوئ دَ عيسىٰ دَ نُوم دَ خاطره دَ خدمت کولو دَ پاره ووتل اَؤ دَ بے ايمانانو نه هيڅ څيز هم نۀ آخلى .
نو مُونږ ته لازم دى چه دَ داسے خلقو مدد وکړُو اَؤ په دغسے کولو دَ حقيقت په خورولو کښے دَ هغوئ ملګرى شُو .
ما جماعت ته يو خط استولے وو خو ديوتِرفِس چه دَ دوى دَ مشرئ شوق لرُونکے دے مُونږ نۀ قبلوى .
که زَۀ درغلم نو هغه کارُونه به درته په ګُوته کړم کُوم چه هغه کوى . هغه زمُونږ په خلاف بے بُنياده اَؤ سپک تهمتُونه لګوى ، اَؤ لا په دے هم نۀ صبريږى بلکه زمُونږ ورُوڼه هر کلى ته پريږدى قدرِ هم نه ، اَؤ څوک چه داسے کوى هغوئ هم منع کوى تر دے چه دَ جماعت نه ئے هم وباسى .
زما خوږه ملګريه ! دَ بدو پيروى مه کوه بلکه دَ ښو کوه ، ښه کار کوُونکے دَ خُدائے بچے دے اَؤ بد کار کوُونکى خُدائے کله هم ليدلے نۀ دے .
دَ ديميتيريوس دَ پاره هر څوک ښۀ شهادت ورکوى اَؤ دا حقيقت هم دے ، مُونږ پخپله هم دَ هغۀ شهادت ورکوُو اَؤ تۀ خبر ئے چه زمُونږ شهادت رښتينے دے .
زَۀ ډيرے خبرے درته ليکل غواړم خو دا نۀ غواړم چه په قلم اَؤ سياهئ ئے وليکم .
زما اُميد دے چه ډير زر به تا ووينم اَؤ مخامخ به درسره خبرے وکړم .
دا خط دَ يهُوداه له طرفه دے چه دَ عيسىٰ مسيح غُلام اَؤ دَ يعقُوب ورور دے ، اَؤ دَ هغوئ په نُوم ليکلے شى چه دَ بلنے په وسيله خُدائے پلار ته عزيز دى اَؤ دَ عيسىٰ مسيح په وسيله ساتلى شوى دى ،
رحم ، سلامتيا اَؤ مينه دِ په تاسو زياته وى .
زما دوستانو ! کله چه ما تاسو ته دَ هغه خلاصُون په باب کښے دَ ليکلو زيات کوشِش کولو په څۀ کښے چه مُونږ ټول شريک يُو ، نو ما دا خط ليکل زيات ضرورى وګڼلو . زَۀ غواړم چه تاسو دَ ايمان په حق کښے سخت محنت وکړئ ځکه چه دا ايمان دَ خُدائے خلقو ته په يو ځل سپارلے شوے وو .
زَۀ دا ځکه وايم چه ځنے بے دينه خلق په مُونږ کښے په پټه راګډ شوى دى چه زمُونږ دَ خُدائے فضل ته دَ خپلو شوقُونو عُذر جوړ کړى ، اَؤ زمُونږ دَ يکى يو واکمن مالِک ، مالِک عيسىٰ مسيح نه اِنکار کوى . ډير پخوا پاک کلام دَ هغوئ دَ سزا ذکر کړے وو .
تاسو ټول په دے ښۀ خبر يئ خو زَۀ به ئے بيا درياد کړم چه زمُونږ مالِک څنګه بنى اِسرائيل له مصر نه بچ کړل ، خو بل ځل ئے هغه خلق تباه کړل چه ايمان ئے نۀ وو راؤړے .
ياد لرئ چه کُومو فرښتو چه دَ خپلے درجے خيال ونۀ ساتلو اَؤ خپل ځائے ئے پريښودلو ، نو خُدائے هغوئ په آبدى زنځيرُونو اَؤ په تورتم کښے دَ قيامت دَ لوئے ورځے پورے ساتلى دى .
دغه شان دَ صُدوم اَؤ عموره اَؤ دَ ګيرچاپيره ښارُونو مِثال واخلئ چه دَ هغوئ خلق هم دَ هغو فرښتو په شان غير فطرى فعل اَؤ په حرامکارئ کښے پريوتل ، اَؤ هغوئ ته دَ تل په اور کښے سزا ورکړے کيږى ، اَؤ دا زمُونږ دَ پاره عبرت دے .
سره دَ دے دا خلق هم دَ خپلے خوش فهمئ په وجه خپل جِسمُونه پليتوى ، دَ خُدائے اِختيار سپک ګڼى اَؤ فرښتو ته بدرد وائى .
ياد لرئ چه دَ ټولو نه لوئے فرښتے ميکائيل هم دغسے نۀ وو کړے ، ځکه چه څۀ وخت چه هغه دَ مُوسىٰ دَ لاش په باب دَ اِبليس سره بحث کولو په هغه وخت ئے دومره هِمت ونۀ کړو چه اِبليس ته په بدرد وئيلو په هغۀ اِلزام ولګوى ، بلکه دا ئے ووئيل چه ” خُدائے دِ تا ملامت کړى . “
خو دا خلق هغه څيزُونو ته بدرد وائى کُوم چه دوئ نۀ پيژنى ، اَؤ چه په کُومو څيزُونو دوئ په طبعى طور لکه دَ کم عقلو ځناورو پوهيږى ، په هغے هم ځان تباه کوى .
اَفسوس په هغوئ ! هغوئ دا قائن لار خپله کړه ، اَؤ هغوئ دَ پيسو دَ خاطره دَ بلعام په شان ګُمراه شول ، اَؤ هغوئ دَ فورح په شان مخالفت وکړو اَؤ دَ هغۀ په شان هلاک شول .
هغوئ ستاسو دَ خوراک څښاک په ميلمستياؤ کښے دَ شامليدو سره دَ مينے اَؤ دَ محبت موقعه خرابوى لکه چه داغُونه دَ څۀ څيز ښکلا خرابوى ، هغوئ بے دريغه عيش کوى اَؤ خپلے ګيډے ډکوى . دا دَ بے بارانه وريځو په شان دى چه هوا په مخه کړے وى ، دا دَ منى دَ مُوسم دَ ونو په شان دى چه په دواړه اړخه مړۀ دى ، يعنے بے ميوے دى اَؤ دَ ويخه راويستلى شوى دى .
هغوئ دَ سمندر تُندے چپے دى چه شرمناک کارُونه دَ ځګُونو په شان غورزوى ، هغوئ هغه ستورى دى چه بے واکه ديخوا اخوا ګرځى ، اَؤ دَ دوئ دَ پاره دَ تيارے ځائے دَ تل تر تله ټاکلے شوے دے .
حنوک هم چه له آدم نه په اُوومه پيړئ کښے وو ، دَ دوئ په باب کښے پيشن ګوئى کوى چه ” ګورئ ! مالِک به دَ خپلو زرګُونو پاکانو سره راځى .
چه دَ ټولو اِنصاف وکړى اَؤ ټولو بے دينو له دَ سزا حُکم ورکړى ، ځکه چه هغوئ دَ خپلے بے دينئ په مجبورئ ډير دَ بے دينئ کارُونه وکړل ، اَؤ خُدائے بے دينه ګُناه ګارانو له هم دَ سزا ورکولو حُکم وکړى ځکه چه هغوئ دَ هغۀ خلاف ډير څۀ وئيلى دى . “
دا ګُوريدُونکى اَؤ شکايت کوُونکى خلق دى ، هغوئ په خپلو خواهشاتو پسے ځى ، هغوئ دَ خپل ځان په حقله غټے غټے خبرے کوى اَؤ دَ خپل مقصد دَ پاره خلقو ته ښے ښے خبرے کوى .
خو زما دوستانو ! تاسو زمُونږ دَ مالِک عيسىٰ مسيح دَ رسُولانو پيشن ګوئى ياده لرئ .
هغوئ تاسو ته دا وئيلى وُو چه په آخره زمانه کښے به داسے کسان راځى چه په تاسو پورے به ټوقے کوى اَؤ دَ خپلے بے دينئ په خواهشُونو پسے به ځى .
دا خلق به بيلتُون راولى ، نفسانى دى اَؤ رُوحُ القُدس نۀ لرى .
زما دوستانو ! تاسو خپل ځانُونه دَ خپل غوره ايمان په بُنياد قائم کړئ اَؤ دَ رُوحُ القُدس په طاقت دُعاګانے کوئ .
خپل ځانُونه دَ خُدائے په مينه کښے قائم وساتئ ، اَؤ دَ هغے ورځے اِنتظار کوئ چه زمُونږ مالِک عيسىٰ مسيح به په خپل رحم تاسو ته دَ تل ژوندُون درکړى .
په شکمنو کسانو باندے رحم وکړئ .
اَؤ ځنے دَ اور لمبو نه په نيولو بچ کړئ ، اَؤ په ځنے خلقو په ويرے رحم وکړئ ، اَؤ هم له هغه جامو نه نفرت کوئ چه جسمانى داغ پرے لګيدلے وى .
اوس هغه چه تاسو دَ غورزيدو نه بچ کولے شى اَؤ په خپل جلال کښے مو بغير دَ ملامتيا نه په خوشحالئ راوستے شى ،
دَ يکى يو خُدائے چه دَ مالِک عيسىٰ مسيح په وسيله زمُونږ خلاصوُونکے دے دِ جلال ، شان و شوکت ، قُدرت اَؤ اِختيار له ازل نه ، اوس اَؤ تل تر تله وى ! آمين .
دا هغه کشف دے چه خُدائے عيسىٰ مسيح له ورکړو چه هغه خپلو غُلامانو ته هغه خبرے وښائى چه کُومے به زر تر زره پيښيږى . هغۀ خپله فرښته خپل غُلام يوحنا ته راواستوله اَؤ دا خبرے ئے ورته وښايلے .
اَؤ هغۀ دَ خُدائے دَ کلام اَؤ دَ عيسىٰ مسيح ګواهى ورکړه ، هر څۀ چه ئے وليدل .
بختور دے هغه څوک چه دا لولى اَؤ بختور دى هغه خلق چه دَ پيشن ګوئى دا کلام آؤرى اَؤ څۀ چه په کښے ليک دى په هغه عمل کوى ، ځکه چه وخت نزدے دے .
دَ يوحنا له طرفه دَ ايشيا صوبے دَ اُوو جماعتُونو په نوم : په تاسو دِ فضل اَؤ سلامتى وى ، دَ خُدائے له طرفه چه شته ، چه وو اَؤ چه راتلُونکے دے ، اَؤ له هغه اُوو رُوحونو له طرفه چه دَ هغۀ دَ تخت دَ وړاندے دى ،
اَؤ دَ عيسىٰ مسيح وفادار ګواه چه له مړو نه اول ژوندے پاڅيدو اَؤ دَ زمکے دَ بادشاهانو سردار دے . هغه مُونږ سره مينه کوى اَؤ مُونږ ئے دَ خپلے وينے په قُربانئ له ګُناهُونو نه آزاد کړُو .
اَؤ مُونږ ئے دَ خپل خدائے پلار دَ پاره دَ بادشاهت کاهنان جوړ کړلُو . دَ هغۀ لوئى اَؤ طاقت دِ تل تر تله قائم وى ! آمين
ګورئ ، هغه په وريځو کښے راځى ! هر څوک به ئے په خپلو سترګو ووينى اَؤ هغوئ به ئے هم ، چا چه سُورے کړے وو ، اَؤ دَ دُنيا ټول خلق به په هغه وير کوى . دغه شان به وى . آمين
قادر مُطلق خُدائے وائى چه ” زَۀ الاول اَؤ الاخر يم ، چه شته ، چه وو اَؤ چه راتلُونکے دے . “
زَۀ ستاسو ورور يوحنا ، په تکليف ، په بادشاهئ اَؤ په صبر کښے تاسو سره خپل عيسىٰ کښے شريک يم . زَۀ دَ خُدائے دَ کلام اَؤ دَ عيسىٰ په حقله دَ ګواهئ ورکولو په وجه دَ پتموس نومے په جزيره کښے قيد وم .
اَؤ دَ مالِک په ورځ ، يعنے دَ اِتوار ورځ وه ، چه رُوح په ما غلبه وکړه ، نو ما دَ خپل شانه يو اُوچت آواز واؤريدو چه دَ سُرنا په شان وو .
هغۀ ما ته ووئيل چه ” څۀ چه وينے هغه په يو کتاب کښے وليکه اَؤ اُوو واړو جماعتُونو ته ئے وليږه ، يعنے اِفِسوس ، سمُرنه ، پرګمون ، تواتيره ، سرديس ، فيلدِلفيه ، اَؤ لوديکيه ته . “
زَۀ ورپسے راوګرزيدلم چه دا څوک دے چه ما سره خبرے کوى ؟ اَؤ کله چه زَۀ راوګرزيدلم نو ما دَ سرو زرو اُووۀ ډيوټُونه وليدل .
اَؤ دَ دے ډيوټُونو په مينځ کښے يو دَ ” اِبنِ آدم په شان “ وو چه تر پښو پورے ئے چُوغه آغوستے وه اَؤ په سينه ئے دَ سرو زرو سينه بند تاؤ کړے وو .
دَ سر ويښتۀ ئے لکه دَ واؤرے يا سپينے وړئ په شان سپين وُو اَؤ سترګے ئے دَ اور دَ شُغلو په شان وے .
اَؤ پښے ئے دَ زيړو په شان ځليدلے چه په بټئ کښے سرۀ شوے وى اَؤ آواز ئے دَ تيزو اوبو په شان وو .
اَؤ هغۀ په ښى لاس کښے اُووۀ ستورى نيولى وُو اَؤ دَ هغۀ دَ خُلے نه يوه تيزه دوه مخے تُوره راووتله اَؤ دَ هغۀ څيره دَ تيز نمر په شان ځليده .
کله چه هغه ما وليدو نو زَۀ لکه دَ مړى دَ هغه په پښو کښے پريوتلم ، خو هغۀ خپل ښئ لاس په ما کيښودو اَؤ وئے وئيل ، ” وريږه مه ، زَۀ الاول اَؤ الاخر يم ،
اَؤ القيوم ، زَۀ مړ وم خو اوس تل تر تله ژوندے يم اَؤ دَ مرګ اَؤ دَ عالم ارواح کُنجيانے ما سره دى .
دَ دے دَ پاره هغه هر څۀ وليکه څۀ چه تۀ وينے ، څۀ چه اوس دى اَؤ څۀ چه راتلُونکى دى .
تا چه زما په ښى لاس کښے اُووۀ ستورى ليدلى دى اَؤ هغه اُووۀ دَ سرو زرو ډيوټونه ، دَ هغے راز دا دے چه اُووۀ ستورى دَ اُوو جماعتُونو فرښتے دى اَؤ دا اُووۀ ډيوټُونه اُووۀ جماعتُونه دى .
دَ اِفِسوس دَ جماعت فرښتے ته وليکه : هغه درته خبرے کوى چا چه اُووۀ ستورى په خپل لاس کښے نيولى دى اَؤ دَ سرو زرو دَ اُوو ډيوټُونو په مينځ کښے ګرزى .
زَۀ ستا په کارُونو په خوارئ اَؤ په صبر خبر يم . زَۀ په دے خبر يم چه تۀ ګُناه ګار خلق نۀ شے زغملے ، تا دَ رسُولانو آزميښت وکړو چه ځان ته رسُولان وائى خو نۀ دى ، اَؤ دروغژن دِ ثابت کړى دى .
ته صبر لرے ، تا زما دَ نُوم په خاطر زغم وکړو اَؤ ستومانه نۀ شوے .
خو زَۀ ستا په خلاف دا خبره کوم چه تا هغه وړُومبئ مينه پريښے ده .
فکر وکړه چه تۀ دَ څومره اُوچت ځائے نه پريوتلے ! توبه وباسه اَؤ هغسے کار وکړه لکه چه مخکښے دِ کړے وو . که تۀ توبه ونۀ باسے نو زَۀ به درشم اَؤ ستا ډيوټ به دَ خپل ځائے نه لرے کړم .
خو بيا هم يوه خبره ستا په حق کښے شته چه تۀ دَ نيکليانو دَ کارُونو نه نفرت کوے لکه چه زَۀ ئے ترے کوم .
هغه څوک چه دَ آؤريدلو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى . هر هغه څوک چه بريالے شى نو زَۀ به دَ ژوندُون دَ ونے نه دَ ميوے دَ خوړلو اِختيار ورکړم چه دَ خُدائے په جنت کښے ولاړه ده .
دَ سُمرنه دَ جماعت فرښتے ته وليکه : څوک چه الاول اَؤ الاخر دے ، چه مړ شو اَؤ بيا ژوندے شو ، هغه داسے وائى ،
زَۀ خبر يم چه تۀ څومره خوار اَؤ په تنګسيا کښے يئے ، خو بيا هم تۀ شته من يئے ! زَۀ دَ هغه خلقو دَ کُفر وئيلو نه خبر يم چه ځان ته يهُوديان وائى خو دى نه . دا دَ شيطان دَ ډلے دى .
دَ راتلُونکو تنګساؤ نه ويريږه مه . اِبليس به له تاسو نه ځنے بندى خانو ته واچوى چه تاسو وآزمائيلے شئ اَؤ تر لسو ورځو پورے به په تاسو تنګسيا وى . خو تر مرګه پورے وفادار پاتے شه اَؤ زَۀ به دَ ژوندُون تاج در په سر کړم .
هغه څوک چه دَ آؤريدو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى . هر هغه څوک چه بريالے شى نو دويم مرګ به هغۀ ته هيڅ عذاب نۀ شى رسولے .
دَ پرګمون دَ جماعت فرښتے ته وليکه : هغه څوک چه تيره دوه مخے تُوره لرى هغه داسے وائى ،
زَۀ خبر يم چه تۀ چرته اوسے ، دا هغه ځائے دے چرته چه دَ شيطان تخت دے اَؤ تۀ زما په نُوم مظبُوط ولاړ يئے . تا په هغه وخت هم دَ خپل ايمان نه اِنکار ونۀ کړو کله چه زما وفادار ګواه انتيپاس ستاسو په هغه ښار کښے ووژلے شو چرته چه شيطان اوسيږى .
خو زَۀ ستا برخلاف دَ يو څو خبرو شکايت لرم چه تاسو په کښے هلته څۀ کسان شته چه دَ بلعام دَ تعليم پيروى کوى . هغۀ بلق ته وښوول چه بنى اِسرائيل دَ لارے نه خطا کړى اَؤ دا ترغيب ئے ورکړو چه دَ بُتانو قُربانئ دِ وخورى اَؤ حرامکارى دِ وکړى .
اَؤ هم دغه شان په تاسو کښے ځنے کسان شته چه دَ نيکليانو دَ تعليم پيروى کوى .
نو توبه وباسه ! ګنى زَۀ به درشم اَؤ په هغه تُوره به دَ هغوئ سره جنګ وکړم کُومه چه زما دَ خُلے نه راوزى .
هغه څوک چه دَ آؤريدلو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى . هر هغه څوک چه بريالے شى نو زَۀ به هغۀ له پټ شوى من اَؤ يو سپين کاڼے ورکړم اَؤ په هغه کاڼى به يو نوے نُوم ليکلے وى چه بے له هغه چا نه چه ورکولے شى ، بل هيچا ته به معلُوم نۀ وى .
دَ تواتيره دَ جماعت فرښتے ته وليکه : دَ خُدائے زوئے داسے فرمائى چه دَ چا سترګے چه دَ اور دَ شُغلو په شان دى اَؤ چه پښے ئے دَ زيړو په شان ځليږى ،
زَۀ ستا دَ ټولو کارُونو نه خبر يم ، يعنے ستا مينه ، وفادارى ، ښۀ خدمت اَؤ ستا صبر راته معلُوم دے ، وروستو خو تا دَ وړاندے نه هم غوره کارُونه کړى دى .
خو بيا هم ستا په خلاف دا شکايت لرم چه تۀ هغه اِزبلى نُومے ښځه زغمے چه ځان ته پيغمبره وائى اَؤ زما خادمانو ته دَ حرامکارئ ترغيب ورکوى اَؤ دَ بُتانو دَ قُربانئ دَ خوړلو اِجازت ورکوى .
ما هغے ته دَ توبے ويستلو وخت ورکړو خو هغے دَ خپلے حرامکارئ نه دَ توبے ايستو نه اِنکار وکړو .
نو زَۀ به هغه په کټ وغورزوم اَؤ هغوئ چه ورسره ئے زِنا کړے ده . زَۀ به ئے په ډيره سخته تنګسيا کښے راګير کړم تر څو چه هغوئ دَ هغے دَ کړو نه توبه ونۀ وباسى .
اَؤ دَ هغے بچى به په مزکه ووژنم . په دے به ټول جماعتُونه دا سبق حاصل کړى چه زَۀ دَ بنى آدمو دَ زړُونو اَؤ دَ خيالاتو نه خبر يم اَؤ دا چه زَۀ به تاسو ټولو ته دَ خپل عمل په مُطابق جزا درکړم .
اَئے دَ تواتيره نورو اوسيدُونکو ! چه دا تعليم نۀ منئ اَؤ له هغه نه ناخبر يئ کُومے ته چه هغوئ دَ شيطان پټ اَؤ ژور چال وائى ، زَۀ تاسو ته وايم چه زَۀ به په تاسو نور بار وانۀ چوم .
بس په هغه څۀ تر هغے ټينګ پاتے شئ تر څو چه زَۀ درنۀ شم .
هغه څوک چه بريالے شى اَؤ هغه چه زما دَ وينا په مُطابق تر آخره عمل کوى نو زَۀ به ورله په قومُونو اِختيار ورکوم .
” هغه به پرے دَ اوسپنے په امسا حُکومت کوى اَؤ دَ خاورو دَ لوښو په شان به ئے ټوټے ټوټے کړى . “ هغه اِختيار ما ته له خپل پلار نه راکړے شوے دے .
اَؤ زَۀ به هغۀ ته دَ صبائى ستورے ورکړم .
هغه څوک چه دَ آؤريدلو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى .
دَ سرديس دَ جماعت فرښتے ته وليکه : څوک چه دَ خُدائے اُووۀ رُوحُونه اَؤ اُووۀ ستورى لرى هغه دا وائى چه زَۀ ستا په ټول عمل خبر يم چه تۀ تش په نُوم ژوندے يئے خو ئے مړ .
بيدار شه اَؤ څۀ چه پاتے دى ، هغه مظبُوط کړه ، ګنى هغه به مړ شى . ستا يو کار مے هم زما دَ خُدائے په نظر کښے پُوره ونۀ ليدلو .
کُوم تعليم چه تا ومُوندلو اَؤ واؤريدلو ، هغه ياد لره اَؤ عمل پرے کوه اَؤ توبه وباسه . که تۀ بيدار نۀ شے نو زَۀ به دَ غل په شان درشم اَؤ تۀ به زما دَ راتلو دَ وخت نه خبر نۀ شے .
خو بيا هم په سرديس کښے تاسو سره ځنے داسے کسان شته چه هغوئ خپلے جامے پليتے کړے نۀ دى ، هغوئ به ما سره په سپينو جامو کښے ګرزى ځکه چه هغوئ لائق دى .
هر هغه څوک چه بريالے شى نو هغۀ ته به دغسے سپينے جامے ور آغوستولے شى اَؤ دَ هغۀ نُوم به زَۀ هيڅ کله هم دَ ژوند له کتاب نه ونۀ باسم اَؤ زَۀ به دَ خپل پلار اَؤ دَ هغۀ دَ فرښتو دَ وړاندے دَ هغۀ دَ نُوم اِقرار وکړم چه هغه زما خپل دے .
هغه څوک چه دَ آؤريدو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى .
دَ فيلدِلفيه دَ جماعت فرښتے ته وليکه : هغه څوک چه قدُوس اَؤ رښتينے دے اَؤ چه ورسره دَ داؤد کُنجى ده اَؤ چه دروازه خلاصه کړى نو هيڅوک به ئے بنده نۀ کړى اَؤ چه دروازه بنده کړى نو هيڅوک به ئے خلاصه نۀ کړى ، هغه داسے وائى چه
زَۀ ستا دَ ټولو کارُونو نه خبر يم . اَؤ ګوره ، تا ته مے ستا په وړاندے يوه دروازه خلاصه کړے ده چه هيڅوک ئے بندولے نۀ شى . زَۀ پوهيږم چه ستا طاقت کم دے خو بيا هم تا زما کلام منلے دے اَؤ زما دَ نُوم نه مُنکر شوے نۀ ئے .
ګوره ، دَ شيطان دَ ډلے نه به ځنے راولم چه ځان ته يهُوديان وائى خو نۀ دى بلکه فريبيان دى ، هغوئ به درشى اَؤ ستا په پښو به پريوزى اَؤ هغوئ دِ په دے پوهه شى چه تۀ زما محبوب يئے .
ځکه چه تا زما دَ صبر کلام منلے دے اَؤ مظبُوط پرے ولاړ يئے ، زَۀ به هم تا دَ هغه آزميښت نه چه دَ ټولے دُنيا په خلقو راتلُونکے دے ، بچ کړم .
زَۀ به زر درشم اَؤ څۀ چه درسره دى هغه کلک ونيسه چه هيڅوک دِ دَ خپل تاج نه محرُومه نۀ کړى .
څوک چه بريالے شى زَۀ به هغه دَ خپل خُدائے په کور کښے لکه دَ ستنے ودروم ، هغه به هيڅ کله ترے بهر نۀ شى . زَۀ به دَ خپل خُدائے نُوم په هغۀ باندے وليکم اَؤ دَ خُدائے دَ ښار نُوم هم چه نوے بيتُ المُقدس دے چه دَ خُدائے له طرفه به له آسمانه راکُوزيږى ، اَؤ خپل نوے نُوم به هم په هغۀ باندے وليکم .
هغه څوک چه دَ آؤريدلو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى .
دَ لوديکيه دَ جماعت فرښتے ته وليکه : دا دَ هغه چا کلام دے چه ورته آمين وائى ، چه هغه وفادار رښتينے ګواه دے اَؤ دَ هغۀ په وسيله خُدائے هر څۀ پيدا کړل . هغه فرمائى چه
زَۀ ستا دَ ټولو کارُونو نه خبر يم ، تۀ خو نۀ يخ يے اَؤ نۀ ګرم . کاشکے چه تۀ يا خو يخ وے يا ګرم !
خو چُونکه نۀ خو تۀ ګرم ئے اَؤ نۀ يخ ، بلکه تړم يئے ، زَۀ به تا دَ خپلے خُلے نه وتُوکم .
تۀ وائے چه زَۀ څومره شته من يم اَؤ دولتمند شوے يم اَؤ دَ څۀ څيز حاجتمن نۀ يم . حقه خو دا ده چه تۀ په دے نۀ پوهيږے چه تۀ څومره قابلِ رحم ، بدنصيب ، خوار ، ړُوند اَؤ بربنډ يئے .
زَۀ تا له دا صلاح درکوم چه له ما نه په اور کښے صفا شوى سرۀ زر واخله چه شته من شے اَؤ سپينے جامے واخله چه تۀ خپل بربنډتوب شرم پرے پټ کړے اَؤ دَ سترګو رانجۀ را نه واخله چه تۀ بينا شے .
هر چا سره چه مينه لرم هغوئ زَۀ ملامت کوم اَؤ په ادب ئے ساتم ، نو ځکه غيرت وکړه اَؤ توبه وکړه .
ګوره ، زَۀ په دروازه ولاړ يم اَؤ ورټکوم اَؤ که څوک زما آواز واؤرى اَؤ ور خلاص کړى نو زَۀ به ورننوزم اَؤ دَ هغۀ سره به ډوډئ وخورم اَؤ هغه به ئے ما سره وخورى .
چه څوک بريالے شى نو هغه به په خپل تخت کښينوم لکه څنګه چه زَۀ بريالے شوم اَؤ دَ خپل پلار سره په تخت کښناستم .
هغه څوک چه دَ آؤريدلو غوږُونه لرى ، هغه دِ واؤرى چه رُوحُ القُدس جماعتُونو ته څۀ وائى . “
دَ دے نه پس ما وکتل اَؤ څۀ ګورم چه په آسمان کښے يو پرانستے ور دے . اَؤ ما دَ مخکښے په شان لکه دَ سُرنا آواز واؤريدو چه ما ته ئے وئيل ، ” دلته راوخيژه ، زَۀ به تا ته دا وښايم چه دَ دے نه پس به خامخا کيږى . “
سمدستى ما دَ رُوحُ القُدس په وسيله رويا وليده چه په آسمان کښے يو تخت وو اَؤ په تخت يو کس ناست وو
چه دَ زبرجد اَؤ عقيق په شان پړقيدو ، اَؤ دَ تخت نه چاپيره دَ بُوډئ ټال وو چه دَ زمرُدو په شان پړقيدو .
اَؤ دَ تخت نه ګير چاپيره څلريشت نور تختُونه وُو اَؤ په هغوئ څليريشت مشران ناست وُو چه سپينے جامے ئے آغوستے وے اَؤ دَ سرو زرو تاجُونه ئے په سر وُو .
اَؤ دَ تخت نه دَ بريښنا رڼا اَؤ دَ تندر آوازُونه راختل اَؤ دَ تخت نه وړاندے اُووۀ مشعلُونه بليدل چه دَ خُدائے اُووۀ رُوحونه دى .
اَؤ وړاندے ئے دَ شيشے سمندر چه دَ بلور په شان ښکاريدو . اَؤ دَ تخت نه چاپيره څلور حيونان وُو چه وړاندے وروستو ئے سترګے وے .
اول حيوان دَ زمرى په شان وو ، دويم دَ غوائى په شان ، دريم دَ بنى آدم څيره لرله اَؤ څلورم لکه دَ الوتُونکى عُقاب په شان وو .
دے څلورو حيوانانو چه هر يو شپږ وزرے لرلے اَؤ هر طرف ته ئے سترګے وے ، شپه اَؤ ورځ بغير دَ دمے ئے دا ثنا وئيله : ” قدُوس ! قدُوس ! قدُوس ! رب القادر دَ ټولو ، هغه چه وو ، چه دے ، اَؤ چه راتلُونکے دے . “
اَؤ هر کله چه حيوانان دَ هغۀ چه په تخت ناست دے اَؤ تل تر تله ژوندے دے ، لوئى ، عزت اَؤ شکر ګذارى وکړى ،
نو هغه څليريشت مشران هم چه په تخت ناست دى ، هغۀ ته په سجده پريوزى اَؤ عبادت ئے کوى چه تل تر تله ژوندے دے ، اَؤ هغوئ خپل تاجُونه دَ تخت دَ وړاندے کيږدى اَؤ په چغو شى :
” اَئے زمُونږ مالِکه خُدايه ! تۀ دَ عزت ، لوئى اَؤ قُدرت مالِک يئے ځکه چه تا هر څۀ پيدا کړل اَؤ دا ستا په مرضئ پيدا شول اَؤ په وجُود کښے راغلل . “
څوک چه په تخت ناست وو ما دَ هغۀ په ښى لاس کښے يو کتاب وليدو چه دَننه اَؤ بهر ليک پرے وو اَؤ اُووۀ مُهرُونه پرے لګيدلى وُو .
ما يوه طاقتوره فرښته وليده چه په چغو ئے وئيل چه ” څوک دَ دے قابل دے چه کتاب پرانزى اَؤ مُهرُونه ئے مات کړى ؟ “
خو هيڅوک هم نۀ وو ، نۀ په آسمان کښے ، نۀ په مزکه اَؤ نۀ دَ مزکے دَ لاندے وو چه کتاب ئے خلاص کړے وے اَؤ يا ئے دننه کتلے وے .
زما اوښکے بهيدلے ځکه چه هيڅوک هم دَ دے لائق نۀ وو چه دا کتاب ئے پرانستلے شو يا چه ئے ورته کتلے شو .
خو په مشرانو کښے يو راته ووئيل چه ” ژاړه مه ځکه چه دَ يهوداه دَ خيل زمرے چه دَ داؤد دَ اصل نه دے ، هغه بريالے شوے دے چه کتاب پرانزى اَؤ اُووۀ مُهرُونه ئے مات کړى . “
بيا ما دَ تخت په مينځ کښے ، دَ څلورو حيوانانو اَؤ دَ مشرانو په دائره کښے لکه يو حلال شوے ګډورے ولاړ وليدو اَؤ دَ هغۀ اُووۀ ښکرُونه اَؤ اُووۀ ئے سترګے وے چه دَ خُدائے اُووۀ رُوحونه دى چه ټولے دُنيا ته ليږلى شوى دى .
اَؤ ګډُورے ورغے اَؤ په تخت ناست دَ ښى لاس نه ئے هغه کتاب واخستو .
کله چه هغۀ واخستو نو څلور حيوانان اَؤ څليريشت مشران دَ هغه ګډُورى په وړاندے په سجده شول ، اَؤ دَ هر يو مشر سره يو ستار وو اَؤ ورسره دَ خوشبوئ نه ډک دَ سرو زرو جامُونه وُو چه دَ پاکانو دُعاګانے دى .
اَؤ هغوئ يوه نوے سندره وئيله چه : ” تۀ دَ دے لائق ئے چه کتاب واخلے اَؤ مُهرُونه ئے مات کړے ځکه چه تۀ حلال کړے شوے اَؤ په خپله وينه دے دَ خُدائے دَ پاره له هر خيل ، له هرے ژبے اَؤ له هر قوم اَؤ اُمت خلق په بيعه واخستل .
اَؤ له هغوئ نه تا دَ کاهنانو بادشاهى جوړه کړه چه زمُونږ دَ خُدائے خدمت وکړى اَؤ هغوئ به په مزکه بادشاهى کوى . “
بيا چه ما وکتل نو دَ بے شماره فرښتو آوازُونه مے واؤريدل چه هغه دَ تخت اَؤ دَ حيوانانو اَؤ دَ مشرانو نه چاپيره وے اَؤ دَ هغوئ شمار په زرګُونو اَؤ لکُونو کښے وو ،
اَؤ هغوئ په زوره چغے وهلے چه : ” هغه ګډُورے چه حلال کړے شو ، دَ دے لائق دے چه ټول قُدرت ، دولت ، حِکمت ، لوئى ، عزت ، شان اَؤ تعريف ومُومى ! “
اَؤ بيا ما واؤريدل چه ټول مخلُوقات چه په آسمان کښے ، په مزکه باندے ، دَ مزکے دَ لاندے يا په سمندر کښے دى ، هغوئ ټولو چغے وهلے چه : ” دَ هغه چا څوک چه په تخت ناست دے اؤ ګډُورى ته شکر ، عزت ، شان اَؤ قُدرت دِ تل تر تله وى ! “
اَؤ دا څلورو حيوانانو ” آمين ! “ پرے ووے اَؤ مشران دَ عبادت دَ پاره په سجده پريوتل .
بيا ما وليدل چه هغه ګډُورى په اُوو مُهرُونو کښے يو مُهر مات کړو اَؤ ما دَ څلورو حيوانانو نه په يوه کښے دَ تندر په شان دا آواز واؤريدو چه ” راشه ! “
اَؤ ما وکتل چه هلته يو سپين آس وو اَؤ دَ سوارۀ سره ئے لينده وه . هغۀ ته تاج ورکړے شو اَؤ هغه په آس سور لاړو چه فتح بيا مُومى .
هر کله چه ګډورى دويم مُهر مات کړو نو ما واؤريدل چه دويم حيوان وائى چه ” راشه ! “
اَؤ يو بل اس راغے چه تک سُور وو اَؤ دَ هغۀ سوارۀ ته دا اِختيار ورکړے شو چه دَ مزکے نه امن يوسى اَؤ چه سړى يو بل وژنى ، اَؤ هغۀ ته يوه لويه تُوره ورکړے شوه .
کله چه ګډُورى دريم مُهر مات کړو نو ما دَ دريم حيوان دا آواز واؤريدو چه ” راشه ! “ نو زَۀ څۀ ګورم چه يو تور آس راغے اَؤ دَ هغۀ دَ سوارۀ په لاس کښے يو تله وه .
اَؤ ما دَ څلورو حيوانانو دَ مينځه يو آواز واؤريدو چه وئيل ئے چه ” دَ ټولے ورځے مزدُورى دَ درے پاوه غنمو په سر اَؤ دَ ټولے ورځے مزدورى دَ نهه پاوه وربشے په ډوډئ ، خو دَ ښونانو تيلو اَؤ شرابو ته نقصان مه رسوئ . “
کله چه ګډُورى څلورم مُهر مات کړو نو ما دَ څلورم حيوان دا آواز واؤريدو چه ” راشه ! “
اَؤ زَۀ څۀ ګورم چه زيړ آس وو اَؤ دَ سوارۀ نُوم ئے مرګ وو اَؤ عالمِ ارواح ورپسے جُخت راروان وو . هغوئ ته دَ څلورمے برخے مزکے اِختيار ورکړے شوے وو چه په جنګ ، په قحط ، په وبا اَؤ په ځنګلى ځناورو خلق مړۀ کړى .
هر کله چه ګډُورى پينځم مُهر مات کړو نو ما دَ قُربان ګاه دَ لاندے دَ هغو خلقو رُوحُونه وکتل چه دَ خُدائے دَ کلام اَؤ دَ خپلے ګواهئ په وجه قتل کړى شوى وُو .
هغوئ په زوره چغه کړه چه ” مالِکه ! پاکه اَؤ رښتُونى خُدايه ! تر څو به فيصله ونۀ کړے اَؤ دَ مزکے دَ اوسيدُونکو نه به زمُونږ دَ وينے بدل وانۀ خلے ؟ “
هر يو ته سپينه چُوغه ورکړے شوه اَؤ ورته ووئيلے شول چه ” لږ شان تر هغے صبر وکړئ چه ستاسو ټول ورُوڼه اَؤ په خدمت کښے ملګرى ستاسو په شان ونۀ وژلے شى . “
بيا ما وکتل چه ګډُورى شپږم مُهر مات کړو اَؤ يوه سخته زلزله راغله اَؤ نمر دَ جنازے دَ ټاټ په شان تور شو اَؤ سپوږمئ لکه دَ وينو سره شوه .
اَؤ ستورى له آسمان نه په مزکه داسے راپريوتل لکه چه دَ اِينځر نه دَ سيلئ په وجه کچه ميوه راپريوزى .
اَؤ آسمان داسے فنا شو لکه کتاب چه ټپ کړے شى اَؤ هر غر اَؤ هره جزيره دَ خپله ځايه وخوزيده .
نو بيا دَ مزکے بادشاهانو ، سردارانو ، جرنيلانو ، شته منو ، طاقتورو ، غُلامانو اَؤ آزادو ټولو خلقو په غارُونو اَؤ دَ غرُونو په ګټانو کښے خپل ځانُونه پټ کړل .
اَؤ هغوئ غرُونو اَؤ ګټانو ته چغے کړے چه ” په مُونږ راپريوزئ اَؤ مُونږ په تخت دَ پاسه ناست دَ مخے نه اَؤ دَ ګډُورى دَ غضب نه پټ کړئ !
ځکه چه دَ هغوئ دَ غضب لويه ورځ راغلے ده اَؤ څوک ورته ټينګيدے شى ؟ “
دَ دے نه پس ما څلور فرښتے دَ مزکے په څلورو ګوټُونو ولاړے وليدلے اَؤ څلور واړه بادُونه ئے ځکه راټينګ کړى وُو چه په سمندر ، مزکه يا په يوه وُنه هم باد ونۀ لګى .
بيا ما بله فرښته له نمرخاتۀ نه په راختو وليده چه دَ رب الحئ مُهر ورسره وو اَؤ هغه څلورو فرښتو ته ئے په زوره وئيل ، چه چا ته په مزکه اَؤ سمندر دَ نقصان ورکولو اِختيار ورکړے شوے وو ،
” تر هغے سمندر ، مزکے اَؤ ونو ته نقصان مه رسوئ تر څو چه مُونږ دَ خُدائے مُهر دَ هغۀ دَ خادمانو په تندو نۀ وى لګولے . “
اَؤ ما چه دَ هغوئ شمار واؤريدو چا ته چه مُهرُونه لګولى شوى وُو اَؤ دَ اِسرائيل دَ ټولو خيلُونو نه په يو لک څلور څلويښت زرو مُهر ولګولے شو .
دولس زره له يهُوداه دَ خيل نه ، دولس زره دَ روبين له خيل نه ، دولس زره له ګاډ له خيل نه ،
دولس زره دَ اشير له خيل نه ، دولس زره دَ نفتالى له خيل نه ، دولس زره دَ منشه له خيل نه ،
دولس زره دَ شمعُون له خيل نه ، دولس زره دَ ليوى له خيل نه ، دولس زره دَ يساکار له خيل نه ،
دولس زره دَ زبُولون له خيل نه ، دولس زره دَ يُوسف له خيل نه اَؤ دولس زره دَ بنيامين له خيل نه وُو .
اَؤ له دے نه پس ما دَ خلقو لويه ګڼه وليده چه بيشماره وه ، دا دَ ټولو قومُونو ، ټولو خيلُونو اَؤ دَ مُختلفو ژبو دَ ويُونکو خلقو جمع دَ تخت اَؤ دَ ګډُورى دَ وړاندے ولاړه وه . اَؤ هغوئ سپينے جامے آغُوستے وے اَؤ دَ کجُورو څانګے ئے په لاسُونو کښے نيولے وے .
اَؤ په زوره ئے دا چغے وهلے چه ” خلاصُون زمُونږ دَ خُدائے دے چه په تخت ناست دے ، اَؤ دَ ګډُورى . “
اَؤ دَ تخت نه چاپيره چه څومره فرښتے ولاړے وے اَؤ مشران اَؤ څلور حيوانان اَؤ ټولے فرښتے دَ تخت په وړاندے پړمخے پريوتل اَؤ دَ خُدائے عبادت ئے وکړو
چه چغے ئے وهلے چه ” آمين ! برکت ، لوئى ، حِکمت ، شکر ګذارى ، عزت ، قُدرت اَؤ زور دِ تل تر تله زمُونږ دَ خُدائے وى ! آمين . “
بيا په مشرانو کښے يو ما ته مخ راواړولو اَؤ تپوس ئے وکړو چه ” دا خلق چه سپينے جامے ئے آغوستے دى ، څوک دى اَؤ دَ کُومے راغلى دى ؟ “
ما جواب ورکړو چه ” زما مالِکه ! تۀ خبر ئے ، نۀ چه زَۀ . “ بيا هغۀ ما ته ووئيل چه ” دا هغه کسان دى چه دَ لوئے تنګسيا نه راغلى دى ، هغوئ خپلے جامے دَ ګډُورى په وينو وينځلے اَؤ سپينے کړے دى .
ځکه خو دوئ دَ خُدائے دَ تخت دَ وړاندے ولاړ دى اَؤ دَ خُدائے په کور کښے شپه اَؤ ورځ دَ هغۀ په عبادت کښے لګيا دى ، اَؤ هغه چه په تخت ناست دے ، به دَ دوئ سره اوسيږى .
دوئ به بيا هيڅ کله نۀ وږى کيږى ، نۀ تږى کيږى ، نمر به دوئ نۀ تنګوى اَؤ نۀ به تيزه ګرمى تکليف وررسوى .
ځکه چه کُوم ګډُورے چه دَ تخت په مينځ کښے دے ، هغه به دَ دوئ شپُونکے وى اَؤ دوئ به دَ ژوند دَ اوبو چينو ته بيائى ، اَؤ خُدائے به دَ دوئ دَ سترګو نه ټولے اوښکے پاکے کړى . “
اَؤ کله چه ګډُورى اُووم مُهر مات کړو نو تقريباً تر نيمے ګينټے پورے په آسمان کښے قلاره قلارى وه .
بيا ما وليدل چه دَ خُدائے په وړاندے چه کُومے اُووۀ فرښتے ولاړے وے ، هغوئ ته اُووۀ سُرنا ورکړے شوے .
بيا يوه بله فرښته دَ سرو زرو مُجمره په لاس راغله اَؤ دَ قُربانګاه سره ودريده اَؤ هغے ته ډيره زياته خوشبُوئ ورکړے شوه چه دَ تخت دَ وړاندے دَ سرو زرو په قُربانګاه ئے دَ ټولو پاکانو دَ دُعا سره پيش کړى .
اَؤ دَ فرښتے دَ لاس نه دَ خوشبُوئ دَ سوزولو لوګے دَ پاکانو دَ دُعا سره پاس خُدائے ته لاړ .
بيا فرښتے مُجمره راواخسته ، دَ قُربانئ دَ اور نه ئے ډکه کړه اَؤ په مزکه ئے راګُذار کړه ، نو بيا دَ تندر آوازُونه ، بريښنا اَؤ زلزله راغله .
بيا هغه اُووۀ فرښتے چه ورسره اُووۀ سُرنا وے ، غږولو ته تيارے شوے .
کله چه اولنئ فرښتے خپله سُرنا وغږوله نو اور اَؤ ږلئ دَ وينے سره په مزکه راووريدل اَؤ دَ مزکے دريمه حصه ئے وسوزوله اَؤ دَ ونو دريمه حصه وسوزيده اَؤ ټول شنۀ واښۀ وسوزيدل .
اَؤ هر کله چه دويمے فرښتے خپله سُرنا وغږوله نو داسے لکه دَ يو لوئے غر چه پرے اور بليدو ، سمندر ته وغورزولے شو اَؤ دَ سمندر دريمه حصه وينه شوه ،
اَؤ په کښے دريمه حصه ژوندى سړى مړۀ شول اَؤ دريمه حصه جِهازُونه په کښے غرق شول .
کله چه دريمے فرښتے خپله سُرنا وغږوله نو يو لوئے ستورے له آسمان نه ګُذار شو چه دَ مشعل په شان بليدو اَؤ هغه دَ سيندُونو اَؤ چينو په دريمه حصه ورپريوتو .
دَ ستورى نُوم مستياره وو . اَؤ دَ اوبو دريمه حصه دَ مستيارے په شان ترخه شوه اَؤ ډير زيات خلق دَ دے ترخو اوبو څښلو په وجه مړۀ شول .
کله چه څلورمے فرښتے خپله سُرنا وغږوله نو دَ نمر دريمه حِصه اَؤ دَ سپوږمئ اَؤ دَ ستورو دريمه حِصه ووهلے شوه اَؤ دَ دغو دريمه حِصه تيارۀ شوه اَؤ دَ ورځے دريمه حِصه رڼا ختمه شوه اَؤ دغه شان دَ شپے هم .
بيا ما وليدل چه يو عُقاب په نيم آسمان کښے والوتو اَؤ په چغو ئے نعرے وهلے چه ” اَفسوس ! اَفسوس ! اَفسوس ! دَ مزکے په اوسيدُونکو باندے ، په وجه دَ هغه پاتے درے فرښتو په سُرنا چه اوس به ئے وغږوى . “
بيا هغه پينځمے فرښتے خپله سُرنا وغږوله اَؤ ما يو ستورے وليدو چه دَ آسمان نه مزکے ته راپريوتے وو اَؤ هغه ستورى ته دَ عالمِ ارواح کُنجيانے ورکړے شوے وے .
دَ دے سره هغۀ عالم ارواح پرانستلو اَؤ دَ هغه کندے نه دَ لوئے بټئ په شان لُوګے راوختلو اَؤ دَ عالمِ ارواح لُوګى نمر اَؤ باد تور کړل .
بيا دَ لُوګى نه په مزکه ملخان راغلل اَؤ هغوئ ته دَ مزکے دَ لړمانو په شان اِختيار ورکړے شو .
هغوئ ته دا وئيلے شوى وُو چه واښو ، ونو ، اَؤ بُوټو ته هيڅ نُقصان ونۀ رسوئ خو بس هغه کسانو ته ټک ورکړئ دَ چا په تندى چه دَ خُدائے مُهر نۀ وو لګيدلے .
هغوئ ته دَ وژلو اِختيار نه ، خو تش لکه دَ لړم دَ لشے تر پنځو مياشتو پورے دَ عذابولو اِختيار ورکړے وو .
په دے دوران کښے به دا کسان په زارو مرګ وغواړى خو دوئ به ئے ونۀ مُومى ، هغوئ به دَ مرګ خواهش لرى خو مرګ به ترے تښتى .
دا ملخان جنګ ته دَ تيار کړو اَسونو په شان ليدلے شول اَؤ په سرُونو ئے دَ سرو زرو په شان تاجُونه وُو اَؤ دَ هغوئ مخُونه دَ اِنسان په شان وُو .
اَؤ ويښتۀ ئے دَ ښځو په شان اَؤ دَ هغوئ غاښُونه دَ مزرو دَ غاښُونو په شان وُو .
اَؤ دَ اوسپنے په شان زغرے ئے اغوستے وے اَؤ دَ هغوئ دَ وزرو آواز دَ آسُونو اَؤ بګيانو په شان وو کُومے چه دَ جنګ ميدان ته ځى .
دَ هغوئ لکئ دَ لړمانو په شان وے چه په کښے لَشے وے اَؤ دَ هغوئ په لکو کښے دَ بنى آدمو دَ عذابولو تر پنځو مياشتو طاقت وو .
اَؤ دَ دوئ بادشاه دَ عالمِ ارواح فرښته وه چه په عبرانئ کښے دَ هغے نُوم ابدون ، اَؤ په يُونانئ ژبه کښے اپوليون دے ، يعنے تباه کوُونکے .
اوس اولنے اَفسوس تير شو خو دوه نور لا راتلُونکى دى .
بيا هغه شپږمے فرښتے خپله سُرنا وغږوله اَؤ ما يو آواز واؤريدو کُوم چه دَ خُدائے په وړاندے ولاړ دَ سرو زرو په قُربان ګاه دَ څلورو ښکرُونو دَ مينځ نه راووتو .
هغۀ شپږمے فرښتے ته ووئيل چه دَ چا سُرنا وه چه ” دَ لوئے فرات درياب دَ غاړے نه هغه تړلے څلور فرښتے آزادے کړه . “
نو هغه څلور فرښتے آزادے کړے شوے چه دَ دريمے برخے بنى آدمو دَ مړ کولو دَ پاره دَ دے کال ، دَ دے مياشتے ، دَ دے ورځے اَؤ دَ دے ساعت دَ پاره تيارے کړے شوے وے .
اَؤ ما دَ هغوئ دَ رسالو دَ سوارو شمار شل کروړه واؤريدو .
دغسے ما هغه آسُونه اَؤ دَ هغوئ سوارۀ په رويا وليدل ، هغوئ دَ اور په شان زليدُونکى سرے ، آسمانى رنګے اَؤ دَ ګُوګړو په شان زيړے زغرے ئے آغوستے وے . اَؤ دَ آسُونو سرُونه ئے دَ مزرو دَ سرُونو په شان وُو اَؤ دَ خُلے نه ئے اور ، لُوګے اَؤ ګُوګړ راوتل .
دا درے آفتُونه لکه اور ، لُوګے اَؤ ګُوګړ چه دَ هغوئ دَ خُلے نه راوتل ، په هغو ئے دريمه حِصه بنى آدم مړۀ کړل .
دَ آسُونو طاقت په خُلۀ اَؤ په لکو کښے هم وو ځکه چه لکئ ئے دَ مارانو په شان وے چه سرُونه ئے وُو اَؤ په هغو ئے خلق عذابول .
باقى پاتے شوے خلق چه په دے آفتُونو کښے مړۀ شوى نۀ وُو دَ خپلو عملُونو نه توبه ونۀ ويسته اَؤ نۀ ئے دَ شيطانانو اَؤ دَ سرو زرو ، سپينو زرو ، دَ کوټو ، دَ کاڼو اَؤ دَ لرګو نه دَ جوړ شوى بُتانو دَ عبادت کولو نه توبه ويستله ، کُوم بُتان چه کتلے نۀ شى ، نۀ آؤريدلے شى اَؤ نۀ خوزيدلے شى .
اَؤ نۀ هغوئ دَ خپلو قتلُونو ، دَ خپلے جادُوګرئ ، خپلے حرامکارئ ، اَؤ نۀ ئے دَ خپلو ډاکو نه توبه وويستله .
بيا ما يوه بله طاقتوره فرښته له آسمان نه په راکُوزيدو وليده چه په وريځ کښے ئے خپل ځان نغښتے وو اَؤ چه دَ بُوډئ ټال ئے په سر وو ، څيره ئے دَ نمر په شان ځليده اَؤ پښے ئے دَ اور دَ ستنو په شان وے .
اَؤ دَ هغے په لاس کښے يو ورکوټے پرانستلے کتاب وو . هغے ښئ پښه په سمندر کيښودله اَؤ ګسه پښه ئے په مزکه کيښودله .
بيا هغے دَ مزرى دَ غړمبا په شان يوه لويه چغه وويستله اَؤ کله چه هغے چغے کړلے نو اُووۀ تندرُونه وګړزيدل .
ما دَ هغو اُوو تندرُونو دَ آوازُونو نه پس ليکل خو ما دَ آسمان نه دا آواز واؤريدو چه ” دا پټ وساته ، هر څۀ چه اُوو تندرُونو وئيلى دى ، دا مه ليکه . “
بيا هغه فرښته چه ما په سمندر اَؤ مزکه ولاړه ليدلے وه هغے خپل ښئ لاس آسمان ته اُوچت کړو .
اَؤ په هغه چا ئے قسم وخوړلو چه تل تر تله ژوندے دے اَؤ په آسمان ، مزکه ، سمندر اَؤ په دوئ کښے ئے هر څۀ پيدا کړى دى چه ” اوس نور ډيل نۀ دے په کار !
خو هر کله چه دَ اُوومے فرښتے دَ سُرنا غږولو وخت راځى نو دَ خُدائے پټ مطلب لکه څنګه چه هغۀ خپلو خادمانو نبيانو ته زيرے ورکړے دے ، به پُوره شى . “
هغه آواز چه ما له آسمان آؤريدلے وو ، ما سره بيا په خبرو شو اَؤ وئے وئيل چه ” لاړ شه اَؤ په سمندر اَؤ په مزکه ولاړے فرښتے دَ لاسه هغه پرانستلے کتاب واخله . “
نو بيا زَۀ هغے فرښتے ته لاړلم اَؤ ورته مے ووئيل چه ما له هغه پرانستلے ورکوټے کتاب راکړه . نو هغے ووئيل چه ” واخله اَؤ وئے خوره ، دا به ستا خيټه ترخه کړى سره دَ دے چه ستا په خُلۀ کښے به ئے خوند لکه دَ شاتو خوږ وى . “
نو ما هغه ورکوټے پرانستلے کتاب دَ فرښتے دَ لاسه واخستو اَؤ ومے خوړلو اَؤ په خُلۀ ئے لکه دَ شاتو خوند راکړو خو چه مے تير کړو نو زما خيټه ئے ترخه کړه .
بيا هغوئ ما ته ووئيل چه ” ضرورى دى چه بيا په ډيرو خلقو اَؤ قومُونو اَؤ ژبو اَؤ بادشاهانو ته پيشن ګوئى وکړے . “
ما ته دَ ګز په شان يوه اُوږده لښته راکړے شوه اَؤ راته ئے ووئيل چه ” اوس پورته شه اَؤ دَ خُدائے کور اَؤ قُربان ګاه کچ کړه اَؤ دَ عبادت کوُونکو تعداد شمار کړه .
خو دَ خُدائے دَ کور بهرنے غولے مه کچ کوه ځکه چه هغه غيرو قومُونو له ورکړے شوے دے اَؤ هغوئ به دا پاک ښار تر دوؤ څلويښتو مياشتو پورے پايمال کړى .
اَؤ زَۀ به خپل دوه ګواهان دَ ټاټ جامے آغوستے دَ پيشن ګوئى دَ پاره مقرر کړم اَؤ دوئ به تر دولس سوه شپيتۀ ورځو پورے نبوت کوى . “
دا هغه دوه دَ ښونۀ ونے اَؤ دوه ډيوټُونه دى کُوم چه دَ مزکے دَ مالِک دَ وړاندے ولاړ دى .
که څوک دوئ ته نُقصان رسول غواړى نو دَ دوئ دَ خُلے نه اور راوريږى اَؤ دَ دوئ دُښمنان به ونغړى اَؤ دغه شان به هغه هر څوک چه دوئ ته نقصان رسول غواړى ، مړۀ شى .
دوئ اِختيار لرى چه آسمان بند کړى چه بيا دَ دوئ دَ نبوت په دور کښے باران ونۀ شى ، اَؤ دوئ هم اِختيار لرى چه له اوبو نه وينے جوړے کړى اَؤ په مزکه دَ خپلے مرضئ په مُطابق آفتُونه راولى .
اَؤ چه دوئ خپله ګواهى پُوره کړى نو دَ عالم ارواح نه به ځنګلى ځناور راوزى اَؤ دَ دوئ سره به جنګ ونښلوى اَؤ غالب به شى اَؤ مړۀ به ئے کړى .
اَؤ دَ هغوئ لاشُونه به دَ لوئے ښار په کُوڅو کښے پراتۀ وى ، چرته چه دَ هغوئ مالِک هم په سولئ شوے وو ، چه دَ مِثال په طور ورته صدوم اَؤ مصر وئيلے شى .
تر درے نيمو ورځو پورے به خلق ، دَ هر خيل ، دَ هرے ژبے اَؤ دَ هر قوم دَ دوئ لاشُونو ته ګورى اَؤ دَ دوئ دَ لاشُونو دَ ښخولو اِجازت به ورنۀ کړى .
دَ مزکے ټول خلق به ورته په سترګو کښے خاندى اَؤ خوشحالئ به کوى اَؤ يو بل ته به ډالئ ورکوى ځکه چه دغو دوو نبيانو دَ مزکے ټول خلق عذابول .
خو دَ درے نيمو ورځو نه پس خُدائے په هغوئ کښے دَ ژوندُون رُوح واچولو اَؤ هغوئ په خپلو پښو ودريدل اَؤ چا چه دا وليدل ، هغه ټول ويريدل .
بيا دوئ يو اُوچت آواز له آسمان نه واؤريدو چه وئيل ئے چه ” دلته راشئ ! “ اَؤ هغوئ په وريځو کښے آسمان ته لاړل اَؤ دُښمنانو هغوئ ته کتل .
هم په دغه وخت يوه سخته زلزله راغله ، دَ ښار لسمه حصه راوغورزيدله اَؤ اُووۀ زره کسان په دے زلزله کښے هلاک شول اَؤ نورو په ويره کښے دَ آسمانى خُدائے ثنا وئيله .
دويم اَفسوس تير شو خو دريم زر راتلُونکے دے .
بيا اُوومے فرښتے خپله سُرنا وغږوله اَؤ په آسمان کښے په زوره دا چغے واؤريدے شوے چه : ” دَ دُنيا بادشاهى زمُونږ دَ رب اَؤ دَ هغۀ دَ مسيح ده اَؤ هغه به تل تر تله حُکومت کوى ! “
اَؤ هغه څليريشت مشران چه دَ خُدائے دَ وړاندے په خپلو تختُونو ناست وُو ، هغوئ پړمخے په سجده پريوتل اَؤ دَ خُدائے دا ثنا ئے ووئيله چه :
” اَئے ربه خُدايه ! القادره ! مُونږ ستا شکر کوُو ، تۀ چه ئے اَؤ چه وے ، ځکه چه تا خپل لوئے طاقت اَؤ بادشاهى په لاس کښے واخيسته .
قومُونه په قهر شول ځکه چه ستا دَ قهر وخت راغلے دے ، دَ مړو دَ عدالت کولو وخت راغلے دے ، ستا دَ خادمانو نبيانو دَ اَجر وخت راغلے دے ، اَؤ ستا دَ پاکانو اَؤ دَ هغه ټولو لويو اَؤ وړو وخت چا چه ستا دَ نُوم عزت کولو . اَؤ دَ هغو دَ تباه کيدلو وخت راغلے دے چه ئے مزکه تباه کوى . “
په آسمان کښے دَ خُدائے کور پرانستے شو اَؤ په هغۀ کښے دَ هغۀ دَ وعدے صندُوق ښکاره شو ، نو بيا دَ بريښنا شُغلے ، دَ تندر ګړزا ، زلزله اَؤ دَ ږلئ طُوفان راغے .
بيا په آسمان کښے يوه لويه نخښه ښکاره شوه چه يوه ښځه وه چه نمر ئے لکه جامے آغوستے وو اَؤ سپوږمئ دَ هغے تر پښو لاندے وه اَؤ په سر ئے دَ دولسو ستورو تاج وو .
هغے دَ حمل دَ تکليف له کبله دَ زوزاد پيدا کيدو چغے وهلے .
بيا يوه بله نخښه په آسمان کښے ښکاره شوه چه يوه غټه سره اژدها وه چه اُووۀ سرُونه اَؤ لس ښکرُونه ئے وُو اَؤ په سرُونو ئے اُووۀ تاجُونه وُو .
اَؤ هغۀ په خپله لکئ دريمه حصه ستورى له آسمان نه راکښل اَؤ په مزکه ئے راغورزول . اژدها دَ هغے لنګيدونکے ښځے په وړاندے ودريده دَ دے دَ پاره چه هر کله چه دَ هغے ښځے بچے وشى چه دا ئے لواړ تير کړى .
دَ هغے زوئے پيدا شو چه په ټولو قومُونو به دَ اوسپنے دَ امسا په زور حکُومت کوى . خو دَ هغے بچے خُدائے اَؤ دَ هغۀ تخت ته سمدستى وخيژولے شو .
اَؤ ښځه په خپله بيابان ته وتښتيدله چرته چه دَ هغے دَ پاره خُدائے ځائے تيار کړے وو چه هلته تر دولس سوه شپيتو ورځو پورے پاتے شى .
بيا په آسمان کښے جنګ ونښتو . ميکائيل اَؤ دَ هغۀ فرښتو دَ اژدها سره جنګ جوړ کړو . اَؤ اژدها اَؤ دَ هغۀ فرښتو جنګ وکړو .
خو هغوئ فتح ونۀ مُوندله اَؤ په آسمان کښے دَ هغو دَ پاره ځائے نۀ وو .
نو دا لويه اژدها لاندے راوغورزولے شوه ، دا هغه زوړ مار چه شيطان يا اِبليس بللے شى چه ټول عالم غُلوى ، هغه دَ خپلو فرښتو سره لاندے مزکے ته راګُذار کړے شو .
بيا ما په آسمان کښے يو اُوچت آواز په دے شان واؤريدو چه ” اوس خلاصُون اَؤ قُدرت اَؤ زمُونږ دَ خُدائے بادشاهى راغلے ده اَؤ دَ هغۀ دَ مسيح اِختيار ، ځکه چه زمُونږ په وروڼو اِلزام لګوُونکے چه شپه اَؤ ورځ زمُونږ دَ خُدائے په مخکښے پرے اِلزام لګوى ، له آسمان نه ګُذار کړے شوے دے .
خو زمُونږ ورُوڼه په هغۀ دَ ګډُورى دَ وينے په وسيله اَؤ ګواهئ دَ کلام په وجه غالب شول ، اَؤ خپل ځان ئے هم عزيز ونۀ ګڼلو تر دے چه مرګ ئے هم قبُول کړو .
نو اَئے آسمانُونو ! اَؤ دَ هغه اوسيدُونکو خلقو ! ښادى کوئ ، خو اَئے مزکے اَؤ سمندره ! اَفسوس چه اِبليس ډير په غُصه تاسو ته ښکته راغے ځکه چه هغه خبر دے چه وخت ئے لنډ دے . “
کله چه اژدها خپل ځان په مزکه راغورزيدلے وليدو نو هغه ښځے پسے شو چه زوئے ئے راوړے وو .
خو ښځے ته دَ عقاب دوه لوئے وزرُونه ورکړے شول چه هغه په بيابان کښے هغه ځائے ته والوزى چرته چه به هغه له مار نه تر درے نيم کالو پورے محفوظه وساتلے شى .
مار دَ خپلے خُلے نه دَ اوبو يو سيلاب وبهيولو چه هغه ښځه په کښے يوسى .
خو مزکے دَ ښځے مدد وکړو ، خپله خُلۀ ئے وازه کړه اَؤ دَ اژدها دَ خُلے هغه سيلاب ئے تير کړو .
په دے اژدها هغه ښځے ته نور هم په غُصه شو اَؤ دَ هغے دَ نور نسل سره دَ جنګ دَ پاره لاړو ، دا هغه خلق دى چه دَ خُدائے حُکمونه منى اَؤ دَ عيسىٰ شهادت ساتى .
بيا ما له سمندر نه يو ځنګلى ځناور په راوتو وليدو . دَ هغۀ لس ښکرُونه اَؤ اُووۀ سرُونه وُو ، اَؤ دَ هغۀ په ښکرُونو لس تاجُونه وُو اَؤ په هر سر ئے دَ کُفر يو نُوم وو .
ما چه کُوم ځنګلى ځناور وليدو ، هغه دَ پړانګ په شان وو خو دَ هغۀ پښے دَ ميلُو په شان وے اَؤ خُلۀ ئے دَ مزرى په شان وه . اژدها هغۀ له خپل طاقت ، بادشاهى اَؤ لوئے اِختيار ورکړو .
دَ هغۀ يو سر دَ مرګى يو ګُذار خوړلے وو خو هغه دَ مرګى پرهر ئے جوړ شوے وو اَؤ ټوله دُنيا په هغه ځناور پسے په حيرانتيا لاړه .
سړو هغه اژدها ته سجده وکړه ځکه چه هغۀ خپل اِختيار ځنګلى ځناور ته ورسپارلے وو ، هغوئ ځناور ته هم سجده وکړه اَؤ دا ئے ووئيل چه ” څوک دَ دے ځناور په شان دے ، اَؤ څوک ورسره جنګيدلے شى ؟ “
ځنګلى ځناور ته دا اِختيار ورکړے شو چه غټے غټے اَؤ دَ کُفر خبرے وکړى ، اَؤ تر دوه څلويښتو مياشتو پورے دَ حُکومت واک ورکړے شو .
هغۀ په خُدائے پورے دَ کُفر خبرے وکړلے اَؤ دَ خُدائے نُوم اَؤ دَ هغۀ دَ آستوګنے ځائے اَؤ آسمانى مخلُوق ته ئے کنځل شروع کړل .
هغۀ ته دا هم اِختيار ورکړے شو چه دَ پاکانو سره جنګ وکړى اَؤ پرے غالب شى ، اَؤ په ټولو خيلُونو اَؤ خلقو ، ژبو اَؤ قومُونو اِختيار ورکړے شو .
اَؤ په مزکه ټول اوسيدُونکى به هغۀ ته سجده وکړى بے له هغو نه دَ چا نومُونه چه هغه حلال شوى ګډُورى دَ ژوندُون په کتاب کښے له ازل نه ليکلى دى .
څوک چه آؤريدے شى هغه دِ واؤرى .
چا ته چه قيديدل وى هغه به قيد شى ، چا ته چه په تُوره قتل کيدل وى نو هغه به په تُوره قتل شى . په دے کښے دَ پاکانو زغم اَؤ ايمان په کار دے .
بيا ما يو بل ځنګلى ځناور وليدو چه له مزکے نه راووتو ، هغۀ دَ ګډُورى په شان دوه ښکرُونه لرل خو دَ اژدها په شان ئے خبرے کولے .
هغه دَ اولنى ځنګلى ځناور ټول اِختيار دَ هغۀ په مخ کښے چلوى اَؤ هغه به مزکه اَؤ دَ هغے اوسيدُونکى مجبُور کړى چه هغوئ اول ځنګلى ځناور ته سجده وکړى چه دَ چا دَ مرګى پرهر چه جوړ شوے وو .
اَؤ هغۀ لوئے مُعجزے کولے تر دے چه دَ خلقو په وړاندے دَ آسمان نه مزکے ته اور وروى .
اَؤ هغۀ له دا اِختيار ورکړے شو چه دَ هغه ځنګلى ځناور په وړاندے مُعجزے وکړى اَؤ دَ مزکے اوسيدُونکى وغلوى اَؤ هغوئ دے ته تيار کړى چه دَ هغه ځنګلى ځناور په شان يو بُت جوړ کړى چه دَ تُورے ګُذار ئے خوړلے وو خو بيا هم ژوندے وو .
اَؤ هغۀ له دا اِختيار هم ورکړے شو چه دَ اولنى ځنګلى ځناور په بُت کښے ساه واچوى چه خبرے هم وکړى اَؤ هغه ټول کسان چه ورته سجده نۀ کوى ، مړۀ کړى .
اَؤ دا چه هغه په لويو وړو ، شته منو اَؤ غريبانو ، غُلامانو اَؤ آزادو په ښى لاس يا په تندى يوه نخښه ولګوى .
اَؤ هيچا ته تر هغے دَ څۀ آخستلو يا خرڅولو اِجازت نۀ وى تر څو چه دَ دے ځنګلى ځناور نخښه ، نُوم يا دَ نُوم شمار پرے نۀ وى .
دغه دَ حکمت کُنجى ده اَؤ هر هغه څوک چه پوهه لرى هغه دِ دَ ځناور دَ نُوم شمار کړى ، دا شمار دَ يو سړى دے اَؤ دَ هغۀ دَ شمار حساب شپږ سوه شپږ شپيتۀ دے .
بيا ما وليدل چه دَ صيُون په غرۀ ګډُورے ولاړ وو چه ورسره يو لک څلور څلويښت زره کسان وُو چه په تندو ئے دَ هغۀ نُوم اَؤ دَ هغۀ دَ پلار نُوم ليکلے وو .
ما دَ آسمان نه يو آواز واؤريدو چه دَ سيلابى اوبو يا دَ تندر په شان وو ، دا داسے آواز وو لکه چه ډير خلق ستارُونه غږوى .
هغوئ هلته دَ تخت اَؤ دَ څلورو حيوانانو اَؤ مشرانو په وړاندے يو نوے حمد وئيلو اَؤ دا حمد بے له هغه يو لک څلور څلويښت زرو کسانو نه چه په بيعه آخستے شوى وُو ، بل هيچا زده کولے نۀ شو .
دا هغوئ دى چه دَ ښځو سره ئے خپل ځان ککړ کړے نۀ دے اَؤ خپل ځانُونه ئے پاک ساتلى وُو اَؤ دوئ په ګډُورى پسے ځى هر چرته چه هغه ځى . دوئ دَ خُدائے اَؤ دَ ګډُورى دَ پاره له بنى آدمو نه اولنے ميوے په طور آخستے شوى دى .
هغوئ هيچرے دروغ نۀ وئيل اَؤ هغوئ پاک دى .
بيا ما دَ آسمان په مينځ کښے يوه فرښته په الوتو وليده چه په مزکه ئے هر قوم اَؤ خيل ، ژبے اَؤ خلقو ته دَ تل زيرے ورکولو .
هغے په زوره چغے کړے چه ” دَ خُدائے نه ويريږئ اَؤ دَ هغۀ ثنا وايئ ځکه چه هغه وخت راغلے دے چه هغه عدالت کوى . اَؤ هغۀ ته سجده وکړئ چه آسمان اَؤ مزکه ، سمندر اَؤ دَ اوبو چينے ئے پيدا کړے دى ! “
اَؤ هغۀ پسے دويمه فرښته راغله اَؤ هغے چغے کړے چه ” پريوتو ! هغه لوئے بابل پريوتو چه په ټولو قومُونو ئے دَ خپلے حرام کارئ قهرژن شراب څښلى دى ! “
اَؤ بيا ورپسے دريمه فرښته راغله اَؤ داسے چغے ئے کړلے ، ” هر هغه څوک چه ځنګلى ځناور ته اَؤ دَ هغۀ بُت ته سجده کوى اَؤ دَ هغۀ نخښه په تندى يا په لاس لګوى ،
هغه دِ دَ خُدائے دَ قهر شراب وڅښى کُوم چه هغۀ په ټينګ طور دَ خپل غضب په پيالئ کښے تيار کړى دى . هغه به دَ پاکو فرښتو اَؤ دَ ګډُورى په وړاندے په اور اَؤ دَ ګُوګړو په شُغلو کښے عذابولے شى .
اَؤ دَ هغوئ دَ عذاب لُوګے به تل تر تله راخيژى اَؤ هر هغه څوک چه ځنګلى ځناور يا دَ هغۀ بُت ته سجده کوى يا دَ هغۀ دَ نُوم نخښه آخلى ، هغوئ به نۀ خو دَ شپے اَؤ نۀ دَ ورځے آرام بيا مُومى . “
په دے کښے دَ پاکانو زغم دے ، هغوئ چه دَ خُدائے حُکمُونه منى اَؤ دَ عيسىٰ وفادار پاتے کيږى .
اَؤ ما له آسمان نه يو آواز واؤريدو چه وئيل ئے ، ” دا وليکه ! بختور دى هغه څوک چه له دے نه پس به په مالِک کښے مړۀ کيږى ! “ اَؤ رُوحُ القُدس وائى چه ” هو ، ځکه چه له دے نه پس به هغوئ له تکليفُونو نه په آرام وى ، ولے چه دَ دوئ عملُونه به ورسره وى . “
اَؤ بيا چه ما وکتل نو يوه سپينه وريځ راښکاره شوه اَؤ چه په هغے څوک ناست وو هغه دَ ” اِبن آدم په شان “ وو . دَ هغۀ په سر دَ سرو زرو تاج وو اَؤ په لاس کښے ئے تيرۀ لور وو .
يوه بله فرښته دَ خُدائے له کور نه بهر راووتله اَؤ په وريځ ناست ته ئے په اُوچت آواز چغے کړے چه ” خپل لور وروغزوه اَؤ وريبه ، ځکه چه دَ فصل وخت راغلے دے اَؤ دَ مزکے فصل پوخ شو . “
نو هغۀ چه په وريځے ناست خپل لور مزکے ته ورواچولو اَؤ دَ هغے فصل وريبلے شو .
بيا يوه بله فرښته دَ خُدائے له آسمانى کور نه راووتله اَؤ دَ هغے سره هم يو تيرۀ لور وو .
اَؤ بيا يوه بله فرښته له قُربانګاه نه راووتله ، دا هغه فرښته وه چه په اور اِختيار لرى ، اَؤ هغے دَ تيرۀ لور لرُونکى ته چغے کړلے چه ” خپل لور ورواچوه اَؤ په مزکه دَ انګُورو دَ بُوټى فصل راغونډ کړه ځکه چه انګُور ئے پاخۀ دى . “
نو هغه فرښتے خپل لور ورواچولو اَؤ په مزکه ئے دَ انګُورو دَ بُوټى فصل راټول کړو اَؤ هغه ئے دَ خُدائے دَ غضب په هغه لويه ګاڼئ کښے ورواچولو .
انګُور ئے له ښار نه بهر په ګاڼئ کښے دَ پښو دَ لاندے کړے شول اَؤ تر درے سوه کلوميټره پورے له ګاڼئ نه دَ آسُونو تر واګو پورے وينے وبهيدلے .
بيا ما په آسمان کښے يوه لويه اَؤ عجيبه نخښه وليدله ، اُووۀ فرښتے وے چه ورسره له تولو نه آخرى اُووۀ آفتُونه وُو ، په دے آفتُونو دَ خُدائے قهر ختم شو .
ما وليدل چه دَ شيشے دَ سمندر په شان چه اور په کښے ګډ شوے وو ، اَؤ دَ شيشے دَ سمندر سره هغه خلق چه په ځنګلى ځناور اَؤ دَ هغۀ دَ بُت اَؤ دَ هغۀ دَ نُوم په شمار غالب شوى وُو . دَ هغوئ په لاس کښے هغه ستارُونه وُو چه خُدائے ورله ورکړى وُو .
هغوئ دَ خُدائے دَ غُلام مُوسىٰ اَؤ ګډُورى حمدُونه داسے وئيل : ” اَئے مالِکه قادر مُطلق خُدايه ! ستا کارُونه لوئے اَؤ عجيبه دى اَؤ ستا لارے دَ حق اَؤ رښتيا دى ، اَئے دَ قومُونو بادشاه !
څوک به ويره ونۀ کړى اَؤ ستا دَ نُوم لوئى به ونۀ کړى ؟ ځکه چه تۀ يواځے پاک يئے . ټول قومُونه به راشى اَؤ ستا په وړاندے به سجده وکړى ځکه چه دا صفا ښکاره شوى دى چه ستا ټولے فيصلے دَ صداقت دى . “
اَؤ له دے نه پس ما وليدل چه په آسمان کښے دَ شهادت دَ خيمے پاک ځائے پرانستے شو ،
اَؤ دَ هغے نه اُووۀ فرښتے دَ اُوو آفتُونو سره راووتلے اَؤ هغوئ مهينے جامے آغوستے وے چه صفا اَؤ ځلقيدُونکے وے اَؤ په سينو ئے دَ سرو زرو سينه بندُونه وُو .
بيا په څلورو حيوانانو کښے يو هغه اُوو فرښتو ته اُووۀ دَ سرو زرو جامُونه ورکړل چه دَ خُدائے دَ قهر نه ډک وُو ، دَ هغه خُدائے چه تل تر تله به ژوندے وى .
اَؤ دَ خُدائے کور دَ خُدائے دَ جلال اَؤ قُدرت له لُوګى نه ډک شو اَؤ تر هغے هيڅوک ورننوتے نۀ شو تر څو چه دَ اُوو فرښتو اُووۀ آفتُونه پُوره شوى نۀ وُو .
بيا ما دَ خُدائے له کور نه يو اُوچت آواز واؤريدو چه هغه اُوو فرښتو ته ئے وئيل چه ” لاړے شئ اَؤ دَ خُدائے دَ قهر اُووۀ جامُونه په مزکه توئ کړئ . “
نو اوله فرښته لاړه اَؤ په مزکه ئے خپل جام توئے کړو اَؤ دَ ناسور خوراکى دانے په هغه خلقو ښکاره شوے چه دَ ځنګلى ځناور نخښه ئے لرله اَؤ هغه بُت ته ئے سجده کړے وه .
اَؤ دويمے فرښتے خپل جام په سمندر کښے توئے کړو اَؤ دَ هغۀ اوبۀ دَ مړى دَ وينے په شان شوے اَؤ په سمندر کښے هر زنده سړے مړ شو .
اَؤ دريمے فرښتے خپل جام په دريابُونو اَؤ په چينو کښے توئے کړو اَؤ وينے شول .
بيا ما واؤريدل چه دَ اوبو فرښتے ووئيل چه ” اَئے قُدوسه خدايه ! تۀ چه يئے اَؤ وے ، تۀ په خپل عدالت کښے صادِق يئے .
ځکه چه هغوئ دَ پاکانو اَؤ ستا دَ نبيانو وينے توئے کړے دى اَؤ تا هغوئ ته دَ څښلو دَ پاره وينے ورکړے ، هغوئ دَ دے لايق دى . “
اَؤ ما دَ قُربانګاه چغه واؤريده ، هو مالِکه خُدايه ! تۀ په ټولو قادر يئے ، ستا ټولے فيصلے رښتينے اَؤ په حقه دى .
اَؤ څلورمے فرښتے خپل جام په نمر توئے کړو اَؤ دا اِختيار ورله ورکړے شو چه په خپلو شُغلو خلق وسيزى .
اَؤ هغوئ بد بد وسوزيدل خو هغوئ دَ خُدائے په نُوم کُفر ووئيل چه دَ دے آفتُونو دَ نازلولو اِختيار لرى ، اَؤ هغوئ دَ توبه ايستلو نه اِنکارى شول اَؤ نۀ ئے دَ هغۀ ثنا ووئيله .
اَؤ پينځمے فرښتے دَ ځنګلى ځناور په تخت خپل جام توئے کړو اَؤ دَ هغۀ په بادشاهئ کښے تيارۀ شوه . اَؤ خلقو دَ دړد نه خپلے ژبے چيچلے ،
خو هغوئ دَ خپل دړد اَؤ دَ ناسُور په وجه آسمانى خُدائے ته کُفر ووے ، اَؤ څۀ چه هغوئ کړى وُو ، له هغے نه ئے توبه ونۀ کړله .
اَؤ شپږمے فرښتے خپل جام دَ فرات په لوئے درياب کښے توئے کړو اَؤ دَ هغۀ اوبۀ وچے شوے چه دَ نمر خاتۀ دَ بادشاهانو دَ پاره لار تياره شى .
بيا ما وليدل چه دَ اژدها دَ ځنګلى ځناور اَؤ دَ دروغژن نبى دَ خُلے نه دَ چيندخانو په شان درے ناپاک رُوحُونه راووتل .
دا ناپاک رُوحُونه وُو چه مُعجزے ښئى ، هغوئ دَ دے دَ پاره ځى چه دَ دُنيا ټول بادشاهان دَ خُدائے القادر دَ لوئے ورځے دَ جنګ دَ پاره راجمع کړى .
” ګورئ ، دَ غل په شان درځم ! بختور دے هغه چه بيدار وى اَؤ جامے ئے آغوستے وى ځکه چه هغه به بربنډ نۀ شى اَؤ خلق به دَ هغۀ شرم ونۀ وينى ! “
نو هغوئ بادشاهان هغه ځائے ته راجمع کړل چه په عبرانئ کښے ورته ارمِګدون وائى .
بيا اُوومے فرښتے خپل جام په باد توئے کړو اَؤ دَ خُدائے دکور له تخت نه يو اُوچت آواز راغے چه هغۀ وئيل چه ” دا وشوه ! “
له دے نه پس دَ بريښنا شُغلے اَؤ دَ تندر ګړزا اَؤ يوه دومره سخته زلزله راغله چه دَ بنى آدم دَ پيدايښت راسے چرے هم نۀ وه راغلے .
اَؤ هغه لوئے ښار په درے ځايه تقسيم شو اَؤ دَ دُنيا ښارُونه ونړيدل ، اَؤ خُدائے ته لوئے بابل راياد شو بلکه دَ خپل غضب اَؤ قهر دَ شرابو نه ډکه پياله ئے هغۀ له ورکړه .
هره يوه جزيره غايبه شوه اَؤ يو غر هم ليدے نۀ شو .
اَؤ په بنى آدمو له آسمان نه تقريباً پنځوس کيلو وزن برابر ږلئ ووريدله اَؤ هغوئ دَ ږلئ په آفت خُدائے ته کُفر ووئيل ځکه چه هغه آفت ډير سخت وو .
بيا هغه اُووه فرښتے چه جامُونه ئے نيولى وُو ، په هغوئ کښے يوه ما له راغله اَؤ وئے وئيل چه ” راځه ! چه زَۀ درته دَ هغے لوئے کنجرئ سره کيدُونکے عدالت وښايم چه دَ ډيرو سمندرُونو دَ پاسه په تخت ناسته ده .
دَ مزکے بادشاهانو دَ هغے سره بدکارى کړے ده اَؤ دَ هغے دَ حرامکارئ په شرابو دَ دُنيا ټول خلق نشه شوى دى . “
اَؤ دَ خُدائے رُوح په ما غلبه وکړه اَؤ دَ هغۀ فرښتے زَۀ بيابان ته بوتلم . هلته ما يوه ښځه وليده چه په يو قرمزى رنګ ځنګلى ځناور سوره وه . دَ هغۀ په ټول بدن دَ کُفر نومُونه ليکلى وُو اَؤ اُووۀ سرُونه اَؤ لس ښکرُونه ئے وُو .
هغه ښځے ارغوانى قرمزى رنګ جامے آغوستے وے چه دَ سرو زرو په کالو ، جواهراتو اَؤ مرغلرو ډؤلے شوے وه . دَ هغے په لاس کښے دَ سرو زرو پياله وه چه دَ بے حيائى اَؤ دَ هغے دَ حرامکارئ دَ ناپاکئ نه ډکه وه .
اَؤ دَ هغے په تندى يو نُوم ليکلے وو چه راز دے : ” لوئے بابل ، دَ کنجرو اَؤ دَ دُنيا دَ هرے بے حيائى مور . “
اَؤ ما وليدل چه هغه ښځه دَ پاکانو په وينه اَؤ دَ عيسىٰ دَ شهيدانو په وينه په نشه وه . کله چه ما هغه وليده نو زَۀ ډير حيران شوم .
خو فرښتے راته ووئيل چه ” دا تۀ دومره ولے حيران يئے ؟ زَۀ به درته دَ دے ښځے اَؤ دا چه په کُوم ځنګلى ځناور سوره ده چه اُووۀ سرُونه اَؤ لس ښکرُونه لرى ، راز ښکاره کړم .
کُوم ځنګلى ځناور چه تا وليدو ، هغه دے چه ژوندے وو خو اوس ژوندے نۀ دے ، هغه به دَ عالم ارواح نه راخيژى اَؤ هلاک به شى . اَؤ په دُنيا کښے هغه خلق چه دَ چا نومُونه چه له ازل نه دَ ژوندُون په کتاب کښے نۀ دى ليکلى شوى ، هغوئ به دَ ځنګلى ځناور په ليدو حيران شى ځکه چه هغه يو وخت ژوندے وو خو اوس ژوندے نۀ دے ، خو بيا به هم ښکاره شى .
اَؤ په دے پوهيدلو دَ پاره ډير حِکمت په کار دے . دا اُووۀ سرُونه هغه اُووۀ غرُونه دى چه دا ښځه پرے ناسته ده ، خو دوئ هم اُووۀ بادشاهان دى
چه پينځۀ پخوا تير شوى دى اَؤ يو ژوندے دے اَؤ يو بل به راځى اَؤ کله چه هغه راشى نو هغه به دَ لږ وخت دَ پاره وى .
اَؤ هغه ځنګلى ځناور چه يو وخت ژوندے وو اَؤ اوس ژوندے نۀ دے ، هغه اَتم بادشاه دے ، خو بيا هم هغه له اُوو نه يو دے اَؤ هغه به هلاک شى .
کُوم لس ښکرُونه چه تا وليدل ، هغه لس بادشاهان دى چه هغوئ لا حکُومت نۀ دے شروع کړے ، خو هغوئ به دَ يوے ګينټے دَ پاره دَ ځنګلى ځناور سره دَ بادشاهئ اِختيار ومُومى .
ځکه چه دَ هغه ټولو يو مقصد دے چه خپل طاقت اَؤ اِختيار ځنګلى ځناور ته ورکړى .
هغوئ به دَ ګډُورى سره جنګ وکړى خو ګډُورے به په هغوئ غالب شى ځکه چه هغه دَ مالِکانو مالِک اَؤ دَ بادشاهانو بادشاه دے ، اَؤ هغوئ هم ورسره دى چه بللى شوى ، غوره شوى اَؤ وفادار دى . “
بيا هغے ما ته ووئيل چه ” تا چه کُوم سمندر وليدو چه لويه کنجرئ پرے ناسته وه ، دا دَ خلقو جميعتُونه ، قومُونه اَؤ ژبے دى .
هغه لس ښکرُونه چه تا وليدل ، هغه به سره دَ ځنګلى ځناور له دے کنجرئ سره دُښمنى کوى ، هغوئ به دا بربنډه اَؤ برباده کړى اَؤ دَ هغے غوښه به وخورى اَؤ په اور به ئے اِيرے کړى .
ځکه چه خُدائے دَ دوئ په زړُونو کښے دا خبره اچولے ده چه دوئ به په يو زړۀ دَ خُدائے دَ مقصد دَ پُوره کولو دَ پاره ځنګلى ځناور ته دَ خپلے بادشاهئ اِختيار ورکړى ، تر څو چه دَ خُدائے کلام پُوره نۀ شى .
دا ښځه چه تا وليده هغه لوئے ښار دے چه دَ مزکے په بادشاهانو حکُومت کوى . “
له دے نه پس ما يوه بله فرښته له آسمان نه په راکُوزيدو وليدله اَؤ دَ هغے لوئے اِختيار وو اَؤ مزکه دَ هغے په جلال رڼا شوه .
بيا هغے په اُوچت آواز چغه کړه ، ” پريوت ! لوئے بابل پريوتو ! هغه دَ شيطانانو کور ، دَ ټولو ناپاکو روحُونو اډه ، اَؤ دَ کرک ناکو اَؤ مُردارو مارغانو کور دے .
ځکه چه ټولو قومُونو دَ هغے دَ بدکارئ شراب څښلى دى ، دَ دُنيا بادشاهانو دَ هغے سره بدکارى کړے ده ، اَؤ دَ دُنيا سوداګرانو دَ هغے دَ مستئ په سبب دولت راغونډ کړو . “
بيا ما له آسمان نه يو بل آواز واؤريدو چه وئيل ئے : ” اَئے زما خلقو ! له دے نه رابهر شئ چه دَ دے په ګُناهُونو کښے شريک نۀ شئ اَؤ چه دَ هغے په آفتُونو کښے شامل نۀ شئ .
ځکه چه دَ هغے ګُناهُونه تر آسمانه رسيدلى دى اَؤ خُدائے دَ هغے بدے چارے هيرے کړے نۀ دى .
هغے ته دَ خپلو کړو بدله ورکړئ ، هغے چه کُوم کارُونه کړى دى ، هغه دوه چنده ورکړئ ، اَؤ هغے چه په کُومے پيالئ کښے ګډ کړى دى هغه دوه چنده ګډه کړئ .
هغے چه هر څومره لوئى اَؤ مستى وکړه هغه هومره ورته عذاب اَؤ وير ورکړئ . هغه په زړۀ کښے وائى چه زَۀ دَ تخت مالِکه يم ، زَۀ به دَ کونډو په شان ويرُونه نۀ کوم .
په دے وجه به په هغے په يوه ورځ کښے آفتُونه راشى يعنے ، مرګ ، قحط ، ويره ، اَؤ په اور به هم وسوزولے شى ځکه چه مالِک خُدائے زورَور دے چه ئے دَ دے فيصله واؤروله . “
دَ مزکے بادشاهانو چه دَ هغے سره بدکارى وکړه اَؤ دَ هغے په مستئ کښے ګډ شول ، هر کله چه هغوئ دَ دے دَ سوزيدلو لُوګے ووينى نو هغوئ به پرے ژړا اَؤ وير وکړى .
هغوئ به لرے ولاړ وى اَؤ دَ هغے په عذاب به دَ ويرے دا وائى چه ” اَفسوس ! اَفسوس په لوئے ښار دَ بابل ! په زورَور ښار ! چه تۀ په يوه ګينټه کښے برباد شوے ! “
دَ دُنيا سوداګران به هم په بابل وير اَؤ ژړا کوى ځکه چه بيا به هيڅوک هم دَ هغوئ نوره سودا وانۀ خلى .
دَ سرو زرو ، دَ سپينو زرو ، قيمتى کاڼو ، دَ مرغلرو ، مهينے لټے ، ارغوانى کپړے ، دَ ريښمو قرمزى کپړے ، دَ هر قسم دَ عُودو لرګى ، دَ هاتى غاښُونه ، دَ هر قِسم لوښى ، دَ قيمتى لرګى هر قسم لوښى ، دَ زيړو ، دَ اوسپنو اَؤ دَ مرمرو ،
دَ دار چينى ، مسالے ، خُوشبوئ عطر ، لوبان ، مے ، تيل ، ميده ، غنم ، اَؤ څاروى ، ګډے ، آسُونه ، ګاډى ، غُلامان اَؤ دَ بنى آدمو ځانُونه .
هغوئ به وائى چه ” کُومے ميوے ته چه ستا زړۀ وو ، هغه له تا نه تلے ده ، ټول دولت اَؤ کِشش ورک دے اَؤ بيا به ئے هيچرے ونۀ مُومے ! “
اَؤ دَ دے ټولو سوداګانو سوداګران چه ئے دَ دے په سبب دولتُونه وګټل ، هغوئ به دَ هغے دَ عذاب له ويرے لرے ولاړ وى ، ژړا اَؤ وير به کوى ،
اَؤ وائى به چه ” اَفسوس ! اَفسوس ! په لوئے ښار چه دَ مهينے لټے اَؤ ارغوانى اَؤ قرمزى جامے به ئے آغوستلے اَؤ په سرو زرو قيمتى کاڼو اَؤ مرغلرو به ئے ځان ښکلے کړے وو .
اَفسوس ! چه په يوه ګينټه کښے دولت برباد لاړو ! “ بيا ټول دَ سمندرى جهاز کپتانان ، سمندرى مُسافِران اَؤ ماڼګيان اَؤ هغه څوک چه په سمندرى ګټے خپله ګُزاره کوى ، لرے ودريدل ،
اَؤ چه دَ هغے سوزيدونکى لوګے ئے وليدو نو چغے ئے کړے ، ” دَ دے لوئے ښار په شان بل چرته داسے ښار نۀ وو ! “
اَؤ هغوئ په خپلو سرُونو خاؤرے ونوستلے ، وير اَؤ ژړا ئے کوله اَؤ دا ئے وئيل چه ” اَفسوس ! اَفسوس ! په هغه لوئے ښار چه دَ چا په دولت دَ سمندرى جهازُونو مالِکان مالدار شول ، چه په يوه ګينټه کښے برباد شو ! “
اَئے آسمانه ! اَئے پاکانو ، رسُولانو اَؤ نبيانو ! پرے خوشحالئ کوئ ، په دے وجه چه خُدائے په هغه فيصله وکړله څۀ چه هغوئ په تاسو کړے وه .
اَؤ بيا يوے قوتناکے فرښتے دَ ژرندے دَ يو غټ پل په شان کاڼے راواخستو اَؤ سمندر ته ئے ورګُذار کړو اَؤ وئے وئيل چه ” دغه شان به دَ بابل لوئے ښار ونړولے شى اَؤ بيا به ئے هيڅوک ونه وينى .
اَؤ بيا به هيچرے په تا کښے دَ ستار ، سندرغاړے ، شپيلئ اَؤ دَ سُرنا آوازُونه وانۀ وريدے شى ، اَؤ دَ يو کسب کسب ګر به هم په تا کښے ونۀ ليدے شى ، اَؤ بيا به په تا کښے دَ ژرندے غرا وانۀ وريدے شى .
اَؤ نور به په تا کښے دَ ډيوے رڼا ونۀ ليدے شى اَؤ په تا کښے به بيا دَ زلمى اَؤ دَ ناوے خبرے وانۀ وريدے شى . يو وخت وو چه ستا سوداګران دَ دُنيا زورَور وُو اَؤ تا په خپل جادُو ټول قومُونه وغلول . “
دَ نبيانو دَ پاکانو اَؤ دَ هغه ټولو خلقو وينه په هغے کښے ومُوندلے شوه چه په مزکه وژلى شوى وُو .
دَ دے نه پس ما په آسمان کښے دَ ګڼو خلقو اُوچت آوازُونه واؤريدل ، هغوئ چغے وهلے چه ” هلِلُوياه ! خلاصُون ، جلال اَؤ طاقت زمُونږ دَ خُدائے دے !
ځکه چه دَ هغۀ فيصلے رښتينى اَؤ په حقه دى اَؤ هغۀ دَ لوئے کنجرئ فيصله وکړه چا چه په خپلے حرامکارئ دا مزکه ورانه کړه اَؤ دَ هغے نه ئے دَ خپلو خادمانو دَ وينے بدل واخستو . “
هغوئ بيا چغے کړے چه ” هلِلُوياه ! دَ بابل لُوګے تل تر تله خيژى ! “
اَؤ هغه څليريشت مشران اَؤ څلور حيوانان خُدائے ته په سجده شول چه په تخت ناست وُو اَؤ هغوئ هم چغے کړے چه ” آمين ، هلِلُوياه ! “
بيا له تخت نه يو آواز راغے چه ” اَئے زمُونږ دَ خُدائے ټولو خادمانو چه دَ هغۀ نه ويريږئ ، اَئے لويو اَؤ وړو ! دَ خُدائے ثنا وايئ ! “
بيا ما دَ ډيرو کسانو ” دَ سيلابى اوبو اَؤ دَ تندر دَ ګړزا په شان “ آواز واؤريدو اَؤ هغوئ چغے وهلے چه ” هلِلُوياه ! مالِک زمُونږ قادر خُدائے بادشاه دے .
راځئ چه خوشحاليږُو اَؤ دَ خوشحالئ چغے وباسو اَؤ دَ هغه لوئى بيان کړُو ځکه چه دَ ګډورى دَ وادۀ ورځ راغلے ده اَؤ دَ هغۀ ناوے ځان سمبال کړے دے ،
اَؤ ورته دَ مهينے لټے جامے ورکړے شوى دى چه صفا ځلقيدُونکے دى . “ اَؤ دا مهينه لټه دَ پاکانو ښۀ کارُونه دى .
بيا فرښتے ما ته ووئيل چه ” دا وليکه : بختور دى هغه خلق چه دَ ګډُورى دَ وادۀ ميلمستيا ته رابللى شوى دى ! “ اَؤ نور ئے ووئيل چه ” دا دَ خُدائے برحق کلام دے . “
په دے زَۀ دَ هغۀ په پښو کښے په سجده پريوتلم خو ما ته ئے ووئيل چه ” نه ، داسے مه کوه ! زَۀ هم دَ تا اَؤ ستا دَ ورُوڼو په شان يو خادم يم چه دَ عيسىٰ شهادت لرے . اَؤ تش خُدائے ته سجده کوه . “ ځکه چه دَ کُوم رُوح په تاثير نبيانو کلام وکړو هم هغه رُوح دَ عيسىٰ په شان شاهدانو کښے دے .
بيا ما آسمان پرانستلے وليدو اَؤ هلته زما په وړاندے يو سپين آس وو اَؤ دَ هغۀ دَ سوارۀ نُوم وفادار اَؤ رښتينے دے ، ځکه چه هغه په عدالت کښے اَؤ په جنګ کښے رښتُونے دے .
اَؤ دَ هغۀ سترګے دَ اور دَ شُغلو په شان دى اَؤ په سر ئے ډير تاجُونه وُو . په هغه يو نُوم ليکلے شوے وو چه بے له دۀ نه پرے هيڅوک نۀ پوهيدو .
اَؤ هغۀ په وينو لړلے جامے آغوستے وے اَؤ دَ هغۀ نُوم دَ خُدائے کلام دے .
اَؤ آسمانى لښکرے په سپينو آسُونو سورے ورپسے وے چه دَ سپينے اَؤ صفا مهينے لټے جامے ئے آغوستے وے .
اَؤ دَ هغۀ دَ خُلے نه يوه تيره تُوره راوزى چه قومُونه پرے ووهى ، ځکه چه هغه به په هغوئ دَ اوسپنے په امسا حکُومت کوى اَؤ دَ ګُناهُونو دَ شرابو ګاڼئ به دَ قادر مُطلق خُدائے دَ قهر اَؤ غضب دَ پښو لاندے مږى .
اَؤ دَ هغۀ په چُوغه اَؤ په پتُون دا نُوم ليکلے دے چه : ” دَ بادشاهانو بادشاه اَؤ دَ مالِکانو مالِک . “
بيا ما يوه فرښته په نمر کښے ولاړه وليده اَؤ هغے دَ آسمان په مينځ کښے الوتُونکو مارغانو ته آواز وکړو چه ” راشئ اَؤ دَ خُدائے په لويه ميلمستيا راجمع شئ .
چه دَ بادشاهانو اَؤ دَ کماندارانو اَؤ دَ سپاهيانو غوښے ، دَ آسُونو اَؤ دَ هغو دَ سورو غوښے اَؤ دَ ټولو خلقو ، غُلامانو اَؤ آزادو دَ لويو اَؤ دَ وړو غوښے وخورئ ! “
بيا ما وليدل چه ځنګلى ځناور اَؤ دَ مزکے بادشاهان اَؤ دَ هغوئ لښکرے دَ سوارۀ اَؤ دَ هغۀ دَ لښکر سره په جنګ شول .
اَؤ هغه ځنګلى ځناور بنديوان کړے شو اَؤ دغسے هغه دروغژن نبى هم چه ئے دَ هغۀ په وړاندے مُعجزے ښکاره کولے اَؤ هغه څوک ئے غُلول ، په چا چه دَ ځناور نخښه وه اَؤ دَ هغۀ بُت ته ئے سجده کړے وه . دغه دواړه ژوندى هغه تالاب ته وغورزولے شول چه دَ ګُوګړو شُغلے ترے ختلے .
اَؤ باقى په هغه تُوره ووژلے شول کُومه چه دَ سورو له خُلے نه راوتلے ، اَؤ ټولو مارغانو دَ هغوئ په غوښه ځانُونه ماړۀ کړل .
بيا ما يوه فرښته له آسمان نه په راکُوزيدو وليدله چه ورسره دَ عالِم اَرواح کُنجى اَؤ په لاس کښے ئے لوئے زنځير وو .
اَؤ هغه اژدها چه زوړ ښامار دے ، هغه ئے ونيوو ، يعنے اِبليس اَؤ شيطان ، اَؤ تر زرو کالو پورے ئے وتړلو .
فرښتے هغه آخرے کندے دَ جهنم ته وغورزولو ، بند ئے کړو اَؤ مُهر ئے پرے ولګولو ، دَ دے دَ پاره چه هغه بيا تر هغے قومُونه ونۀ غُلوى تر څو چه زر کاله پُوره شوى نۀ وى . دَ هغے نه پس به هغه بيا دَ لږ وخت دَ پاره آزاد کړے شى .
بيا ما تختُونه وليدل اَؤ هغه خلق پرے ناست وُو چه دَ عدالت اِختيار ورکړے شوے وو . ما دَ هغه خلقو رُوحُونه وليدل چه سرُونه ئے دَ خُدائے دَ کلام اَؤ دَ عيسىٰ دَ شهادت په وجه پريکړى شوى وُو ، اَؤ هغه خلق چا چه ځنګلى ځناور يا دَ هغۀ بُت ته سجده نۀ وه کړے اَؤ نۀ ئے په لاس يا تندى دَ هغۀ نخښه لګولے وه . هغوئ بيا راژوندى کړے شول اَؤ دَ مسيح سره ئے تر زرو کالو بادشاهى وکړه .
بختور اَؤ قدُوس هغه دے چه په دے اولنى قيامت کښے شريک دے ځکه چه په داسے خلقو دويم مرګ اِختيار نۀ لرى بلکه هغوئ به دَ خُدائے اَؤ دَ مسيح کاهنان وى اَؤ دَ هغۀ سره به تر زرو کالو پورے بادشاهى کوى .
هر کله چه زر کاله پُوره شى نو شيطان به دَ خپلے بندى خانے نه را آزاد شى .
اَؤ هغه به راشى اَؤ په څلور کُنجه دُنيا کښے به قومُونه وغُلوى ، يعنے جُوج اَؤ ماجُوج ، اَؤ جنګ ته به ئے راجمع کړى چه دَ سمندر دَ شګو په شان بے شماره دى .
نو هغوئ دَ مزکے په پلنوالى راوختل اَؤ دَ خُدائے دَ پاکانو ديره اَؤ دَ هغۀ محبُوب ښار ئے راګير کړو ، خو له آسمان نه اور پرے نازل شو اَؤ هغوئ ئے تباه کړل .
اَؤ هغوئ له دوکه ورکوُونکے اِبليس دَ اور اَؤ ګُوګړو تالاب ته وغورزولے شو چرته چه ځنګلى ځناور اَؤ دروغژن نبى هم ورغورزولے شوے دے اَؤ هلته به په شپه اَؤ ورځ تل تر تله عذابولے شى .
بيا ما يو لوئے سپين تخت وليدو اَؤ يو سړے چه پاس پرے ناست وو ، دَ هغۀ دَ مخ نه مزکه اَؤ آسمان وتښتيدل اَؤ غائب شول .
ما لوئے اَؤ واړۀ مړى دَ تخت دَ وړاندے ولاړ وليدل اَؤ کتابُونه پرانستلے شول . بيا يو بل کتاب پرانستلے شو ، يعنے دَ ژوندُون کتاب . په دے کتابُونو کښے څۀ چه دَ مړو دَ عملُونو ليکلى وُو دَ هغے په مُطابق دَ هغوئ عدالت وشو .
سمندر خپل مړى چه په کښے وُو ، ورکړل اَؤ مرګ اَؤ عالم ارواح په خپله قبضه کښے چه مړى وُو ، ورکړل اَؤ دَ ټولو عدالت دَ هر چا دَ خپل عمل په مُطابق وشو .
بيا مرګ اَؤ عالم ارواح دَ اور تالاب ته وغورزولے شول ، دَ اور تالاب دويم مرګ دے .
اَؤ په دے کښے هغه کسان وغورزولے شول ، دَ چا نومُونه چه دَ ژوندُون په کتاب کښے درج نۀ وُو .
بيا ما يو نوے آسمان اَؤ يوه نوے مزکه وليده ځکه چه وړُومبنے آسمان اَؤ وړُومبنئ مزکه غائب شوى وُو اَؤ سمندر هم نۀ وو .
اَؤ ما پاک ښار ، يعنے نوے بيتُ المُقدس وليدلو چه دَ خُدائے له طرفه له آسمان نه راکُوزيدو ، اَؤ دا داسے تيار کړے شوے وو لکه چه ناوے دَ خپل خاوند دَ پاره ښکلے تياره کړے شوے وى .
ما له تخت نه يو اُوچت آواز واؤريدو چه دا ئے وئيل چه ” ګورئ ! اوس خُدائے دَ بنى آدمو په مينځ کښے استوګنه کوى ، هغه به دَ هغوئ سره اوسيږى اَؤ هغوئ به دَ هغۀ اُمت وى اَؤ خُدائے به په خپله دَ هغوئ سره وى .
هغه به دَ هغوئ دَ سترګو ټولے اوښکے وچے کړى ، هلته به نۀ مرګ ، نۀ ويره ، نۀ ژړا اَؤ نۀ دړد وى ځکه چه وړُومبى څيزُونه تير شوى دى . “
بيا څوک چه په تخت ناست وو ، هغۀ ووئيل چه ” وګورئ ! زَۀ ټول څيزُونه نوى کوم ! “ اَؤ هغۀ ما ته ووئيل چه ” دا وليکه ځکه چه دا ټولے خبرے دَ اِعتبار لائقے اَؤ رښتيا دى . “
نو ما ته ئے ووئيل چه ” وشو ! الفه اَؤ اوميګه زَۀ يم ، الاول اَؤ الاخر زَۀ يم . هر څوک چه تږے وى زَۀ به هغۀ ته دَ ژوندُون دَ اوبو له چينو نه دَ څښلو حق ويړيا ورکړم .
هر څوک چه غالب شى هغه به دَ دے وارث شى ، زَۀ به دَ هغۀ خُدائے يم اَؤ هغه به زما زوئے وى .
خو دَ ويريدُونکو ، بے ايمانو ، پليتانو ، قاتلانو ، حرامکارانو ، جادُوګرانو ، بُت پرستانو اَؤ هر قسم دروغژنو برخه به په هغه تالاب کښے وى چه په کښے دَ ګُوګړو اور بليږى ، اَؤ دا دويم مرګ دے . “
بيا په هغه اُوو فرښتو کښے چه دَ اُوو آخرى آفتُونو ډک جامُونه ورسره وُو ، يوه ما له راغله اَؤ وئے وئيل چه ” راځه ! اَؤ زَۀ به تا ته ناوے وښايم ، يعنے دَ ګډُورى ښځه به درته وښايم . “
زَۀ دَ رويا په حالت کښے وم اَؤ فرښتے زَۀ يو لوئے اُوچت غر ته بوتلم اَؤ دَ بيتُ المُقدس پاک ښار ئے راته وښئيلو چه دَ خُدائے له طرفه له آسمان نه راکُوزيدو .
هغه دَ خُدائے په جلال روښانه وو ، دَ هغۀ پړق دَ قيمتى جواهراتو په شان لکه دَ زبرجدو صفا اَؤ دَ بلور په شان وو .
دَ هغۀ يو لوئے اُوچت ديوال وو چه په کښے دولس دروازے وے اَؤ په هغو کښے دولس فرښتے وے ، اَؤ په دروازو دَ بنى اِسرائيلو دَ دولسو خيلُونو نُومونه ليکلى شوى وُو .
نمرخاته ته درے دروازے وے ، قطب ته درے ، سهيل ته درے اَؤ نمر پريواتۀ ته درے دروازے وے .
دَ ښار دَ ديوال په بُنياد کښے دولس کاڼى وُو اَؤ په هغوئ دَ ګډُورى دَ دولسو رسُولانو نومُونه وُو .
کُومے فرښتے چه ما سره خبرے وکړلے ، دَ هغے سره دَ سرو زرو يو ګز وو چه پرے دَ ښار هغه ديوالُونه اَؤ دروازے ناپ کړى .
اَؤ ښار په مربع شکل جوړ وو اَؤ څومره چه اُوږد وو هغه هومره پلن وو ، اَؤ هغۀ په ګز دَ هغۀ اُوږدوالے ، پلنوالے اَؤ اُوچتوالے چه يو برابر وُو ، دوه نيم زره کيلوميټره وو ، ناپ کړل .
دَ هغه ديوال شپيته ميټره اُوچت وو ، دا اِنسانى پيمانه وه چه فرښتے استعمالوله .
ديوال دَ زبرجدو نه جوړ وو اَؤ ښار په خپله دَ سُوچه سرو زرو نه جوړ شوے وو اَؤ دَ صفا شيشے په شان پړقيدو .
دَ ښار دَ ديوال بُنيادُونه په قسما قسم قيمتى کاڼو ډولئ کړى شوى وُو چه اول دَ بُنياد کاڼے دَ زبرجدو وو ، دويم دَ نيلم ، دريم دَ شب چراغ ، څلورم دَ زمرُد ،
پينځم دَ سليمانى ، شپږم دَ عقيقو ، اُووم دَ سنګ يشب ، اَتم دَ فيروزے ، نهم دَ طوپاز ، لسم دَ يمانى ، يوولسم دَ سنګ سُنبلى اَؤ دولسم دَ ياقُوتو وو .
اَؤ هغه دولس دروازے دَ دولسو مرغلرو وے ، هره دروازه دَ يوے مرغلرے نه جوړه وه . دَ ښار کُوڅے دَ صفا شيشے په شان دَ سُوچه سرو زرو وے .
ما په ښار کښے دَ خُدائے کور ونۀ ليدو ځکه چه مالِک قادر مُطلق خُدائے اَؤ ګډُورے دَ هغه ښار دَ خُدائے کور دے .
اَؤ ښار ته دَ نمر يا دَ سپوږمئ دَ ځليدو حاجت نِشته ځکه چه دا دَ خُدائے په نُور روښانه دے اَؤ دَ هغۀ ډيوه ګډورے دے .
دَ دے په رڼا به قومُونه ګرزى اَؤ دَۀ ته به دَ دُنيا بادشاهان خپلے لوئى راؤړى .
دَ ښار دروازے به ټوله ورځ پرانستے وى اَؤ هلته به شپه چرے نۀ وى .
دَ قومُونو دولت اَؤ لوئى به دَۀ ته راؤړے شى .
خو هيڅ ناپاک څيز به ورننوتے نۀ شى اَؤ نۀ پليت اَؤ نۀ دروغژن ، خو صرف هغه دَ چا نُومُونه چه دَ ګډُورى دَ ژوندُون په کتاب کښے ليکلى دى .
بيا فرښتے ما ته دَ ژوند دَ اوبو درياب وښودلو چه دَ بلور په شان پړقيدو اَؤ دَ خُدائے اَؤ دَ ګډُورى دَ تخت نه
دَ ښار دَ سړک په مينځ کښے رابهيدلو . دَ درياب په دواړو غاړو دَ ژوندُون يوه ونه وه چه دولس ځله ميوه ئے نيوله ، دَ کال دَ هرے مياشتے دَ پاره يوه . اَؤ دَ ونو پاڼے به دَ قومُونو دَ روغولو دَ پاره وے .
اَؤ په هغه ښار کښے به داسے هيڅ څيز مُوندلے نۀ شى چه خُدائے پرے لعنت کړے وى . اَؤ دَ خُدائے اَؤ دَ ګډورى تخت به هلته وى اَؤ دَ هغۀ خادمان به دَ هغۀ عبادت کوى .
هغوئ به هغه مخامخ وينى اَؤ دَ هغۀ نُوم به ئے په تندو ليکلے وى .
هلته به چرے شپه نۀ وى اَؤ نۀ به هغوئ ته دَ ډيوے يا دَ نمر حاجت وى ځکه چه مالِک خُدائے به دَ هغوئ رڼا وى ، اَؤ هغوئ به هلته تل تر تله بادشاهى کوى .
بيا فرښتے ما ته ووئيل چه ” دا خبرے دَ اِعتبار لائقے اَؤ رښتيا دى . مالک خُدائے چه خپل رُوح نبيانو له ورکوى ، هغۀ خپله فرښته راوليږله چه دَ هغۀ خادمانو ته هغه څۀ وښايئ چه زر کيدُونکى دى . “
اَؤ ” ياد لرئ چه زَۀ زر درځم ! بختور دے هغه چه دَ دے کتاب دَ پيشن ګوئى خبرے منى . “
اَؤ ما يوحنا ، دا ټول وليدل اَؤ آؤريدل اَؤ کله چه ما دا واؤريدل اَؤ وليدل نو زَۀ دَ هغے فرښتے په پښو کښے په سجده پريوتلم چا چه ما ته دا ښکاره کړى وُو .
خو هغے ما ته ووئيل ، ” نه ، داسے مه کوه ! زَۀ خو ستا اَؤ ستا دَ ورُوڼو نبيانو اَؤ څوک چه دَ دے کتاب خبرے منى ، په شان يو خادم يم . خُدائے ته سجده کوه ! “
بيا هغے ما ته ووئيل چه ” دَ پيشن ګوئى خبرے په دے کتاب کښے پټے مه ساته ځکه چه دَ هغو دَ پُوره کيدو وخت نزدے دے .
اَؤ څوک چه بدکاران دى ، پريږده چه بدکارُونه کوى ، اَؤ څوک چه پليت دى ، په خپلے پليتئ کښے دَ آخته وى . څوک چه رښتينے وى هغه دِ په خپله رښتينئ کښے پاتے شى اَؤ څوک چه پاک وى هم دِ پاک پاتے شى . “
” هو ! ګورئ ! زَۀ عيسىٰ زر درځم اَؤ خپل اَجر دَ ځان سره راوړم چه هر يو له دَ هغۀ دَ عمل په مُطابق اَجر ورکړم .
الفه اوميګه زَۀ يم ، الاول اَؤ الاخر ، ازل اَؤ خاتمه . “
بختور دى هغه خلق چه خپلے جامے صفا وينځى ، هغوئ به دَ ژوندُون دَ ونے حق ومُومى اَؤ ښار ته به په دروازو ورننوزى .
خو بهر به پليتان ، جادُوګران اَؤ حرامکاران ، قاتلان اَؤ بُت پرستان اَؤ ټول هغه څوک چه دروغ خوښوى اَؤ جوړوى پاتے شى .
” ما عيسىٰ ، خپله فرښته تاسو ته در وليږله چه جماعتُونو له ګواهى ورکړى چه زَۀ دَ داؤد دَ څانګے اَؤ نسل نه يم اَؤ دَ صباووُن پړقيدُونکى ستورے . “
رُوحُ القُدس اَؤ ناوے وائى چه ” راشه ! “ اَؤ هر آؤريدُونکے دِ هم وائى چه ” راشه ! “ اَؤ څوک چه تږے وى ، هغه دِ راشى ، اَؤ څوک چه ئے غواړى ، دَ ژوندُون له اوبو نه دِ ويړيا واخلى .
زَۀ هر چا ته دا خبردارے ورکوم چه دَ دے کتاب دَ پيشن ګويو کلام دے آؤرى ، که څوک دَ ځانه څۀ په کښے زيات کړى نو خُدائے به هغۀ ته په دے کتاب کښے بيان شوى آفتُونه زيات کړى .
که څوک دَ پيشن ګويو دَ دے کتاب نه څۀ کمے وکړى نو خُدائے به دَ هغۀ دَ ژوند په ونه اَؤ دَ مُقدس ښار نه دَ هغۀ حِصه واخلى چه په دے کتاب کښے ئے بيان شوے دے .
اَؤ څوک چه دَ دے خبرو شهادت ورکوى هغه وائى چه ” هو ، زَۀ زر درځم ! “ آمين ، مالِک عيسىٰ راشه !
دَ مالِک عيسىٰ فضل دِ په تاسو ټولو وى ، آمين .
